<!DOCTYPE html>
<html lang="en-US">
  <head>
    <meta name="viewport" content="width=device-width, initial-scale=1">
    <meta charset="utf-8">
    <meta name="keywords" content="ilse, l&#246;bker, lobker, loebker">
    <meta name="description" content="Een 30-jarige jongedame schrijft over haar leven.">
    <title>Ilse Löbker | 2023</title>
    <link rel="stylesheet" href="/assets/css/main.css">
  </head>
  <body>
    <div id="container">
      <div id="navigation">
        <div class="navigation--previous">
          <a class="button--back" href="/">Home</a>
        </div>
      </div>

      <h1 class="blog--title">Het jaar 2023</h1>
      <p class="blog--date"> December 2023</p>
      <p class="introduction"></p>

      <div class="content--detail">
        <p>Voor de vijfde keer op rij gaan we het jaar doornemen. Hoe kan het alweer vijf jaar geleden zijn dat ik besloot aan het einde van het jaar er eens voor te gaan zitten en zo’n bericht te schrijven? Vijf jaar klinkt als een eeuwigheid geleden en als gisteren tegelijk. Maar ik ben blij dat ik dit ben gestart, ook al zijn er maar 5 mensen die dit lezen.</p>

<p>Dit was 2023.</p>

<p><img src="/assets/images/blogs/2023/heide.jpg" alt="Uitzicht over een mistige akker vol graan" /></p>

<h2 id="een-duik-in-het-jaar">Een duik in het jaar</h2>
<p>Het was niet het jaar van uitersten. Eigenlijk was 2023 vrij stabiel — in de meest positieve zin van het woord. Werk ging goed, het leven was fijn en er stonden veel dingen op de planning waar ik wel enthousiast van werd.</p>

<p>Zo begon de winter met een weekendje naar het Moeselgebied, waar ik het bestaan van <em>Weinbergpfirsich Likör</em> ontdekte. In april ging ik de Atlantische Oceaan over voor (weer) zes dagen New York, waar ik werd gepromoveerd tot toergids. Met z’n drietjes aten we de heerlijkste verse bagels, schreeuwden we mee bij homeruns van de Yankees (waar ik een biertje van $16 liet vallen — pijnlijk) en genoten we van de kersenbloesem in Brooklyn Botanical Garden. Met 30ºC in de voorjaarszon liet ik de winter officieel achter me en was het tijd voor de lente.</p>

<p><img src="/assets/images/blogs/2023/kersenbloesem.jpg" alt="Een laan omringt met kersenbloesem." /></p>
<div class="image--description">Precies het juiste moment: de kersenbloesem stond in bloei in de Brooklyn Botanical Gardens.</div>

<p><img src="/assets/images/blogs/2023/brooklyn.jpg" alt="Een oude klinkerstraat met in de achtergrond een hoge brug tijdens zonsondergang." /></p>
<div class="image--description">Een relatief rustige zonsondergang bij Washington Street.</div>

<p><img src="/assets/images/blogs/2023/tacos.jpg" alt="Een tafel vol taco's." /></p>
<div class="image--description">Buiten bij de taqueria: perfectie op een klein maïsrondje (Tacombi, Upper West Side).</div>

<p>Eind mei was er een weekje Oostenrijk in een schattige oude Ferienwohnung, wat niet alleen een weekje wandelen, bier en bockwurst was, maar waar we ook over de <em>Zillertaller Höhenstrasse</em> reden. Dat bleek een nostalgisch momentje in wording, aangezien ik halverwege de route de omgeving begon te herkennen. Wat bleek? We reden langs de piste waar ik ooit (in een ver, ver verleden) heb leren skiën. Gevuld met warme herinneringen ging ik die avond naar bed.</p>

<p>De volgende dag reden we de achterruit in duizend stukken bij het keren in een stapel brandhout. Verschil moet er wezen.</p>

<p><img src="/assets/images/blogs/2023/oostenrijk.jpg" alt="Uitzicht op de Alpen vanaf de andere kant van de berg." /></p>
<div class="image--description">Uitzicht vanaf de piste in Kaltenbach.</div>

<h2 id="zomerse-concerten--festivals">Zomerse concerten &amp; festivals</h2>
<p>Qua concerten begon het dit jaar bij Death Cab For Cutie in een uitverkocht Paradiso. In juni reden we het land door voor Bruce Springsteen in Landgraaf, wat een ervaring was, maar mijn verwachtingen niet haalde.</p>

<p>Gelukkig werd het beter, want niet veel later kreeg ik een melding dat niemand minder dan Lana Del Rey de week erop in de Ziggo Dome zou staan. En ik weet niet hoe, maar ik had een kaartje. Zal ik je eens vertellen? Ik denk dat Lana een van de meest memorabele optredens was die ik in lange tijd heb meegemaakt. Niet alleen omdat ze (in mijn ogen) magie maakt, maar ook omdat elk woord door de <em>hele</em> zaal werd meegezongen. Dit was er eentje voor de fans — en ik voelde me het gelukkigste mens op aarde om dat mee te mogen maken.</p>

<p><img src="/assets/images/blogs/2023/lana-del-rey.jpg" alt="Een e-reader en een kop koffie met uitzicht van de gevulde Ziggo Dome." /></p>
<div class="image--description">Alleen naar een concert = lezen om de tijd door te brengen en een koffie om wakker te blijven in de auto naar huis.</div>

<h3 id="lowlands-2023">Lowlands 2023</h3>
<p>Ook hadden we, ondanks mijn <a href="/2022">matige ervaring vorig jaar</a>, Lowlands-tickets bemachtigd. Voor mij was dit puur om te kijken of het vorig jaar gewoon een slechte editie was of dat mijn gevoel van “Dit voelt niet meer Lowlands” klopte. Helaas klopte mijn onderbuikgevoel. Ondanks de optredens van MUNA, Jessie Ware, King Gizzard &amp; The Lizard Wizard, Billie Eilish, Nothing But Thieves, boygenius, Yungblud, Merol en m’n favoriete werkstoorzender Charlotte de Witte was het ‘m niet. Het voelde niet als thuiskomen. Het publiek was beter dan vorig jaar, maar vernieuwing zat er niet in. Het hielp ook niet mee dat de act waar ik het meest naar uitkeek, Florence &amp; The Machine, moest afzeggen (niet Lowlands’ schuld natuurlijk, maar goed).</p>

<p>Sorry Lowlands, het waren zeven leuke edities (2011–2013, 2018–2019, 2022–2023), maar het is wel even goed geweest.</p>

<p><img src="/assets/images/blogs/2023/lowlands.jpg" alt="Een regenboog over een weide vol tentjes met de roze ochtendgloed in de achtergrond." /></p>
<div class="image--description">Het uitzicht iets voor 6 uur 's ochtends vanuit mijn tentje.</div>

<p>Het was ook niet erg. Want we gingen naar Japan.</p>

<h2 id="drie-weken-in-japan">Drie weken in Japan</h2>
<p>Na 8 jaar was het zover. Met een volle spaarrekening en een uitgestippelde route stapten we het vliegtuig in. Niet alleen voor onze langste vakantie tot nu toe, maar ook de meest verre weg van thuis (19 uur vliegen via Dubai). Het is ontzettend moeilijk om drie weken puur geluk in woorden uit te drukken, maar ik ga een poging wagen.</p>

<p>We begonnen in Tokyo, waar we in een paar dagen de grootste stad ter wereld verkenden. We bezochten tempels en winkelcentra waar ik mijn ogen uitkeek (het deuntje van <a href="https://youtu.be/_M4A0vV5xHw?feature=shared&amp;t=27">Bic Camera</a> zit nog steeds in mijn hoofd). Ik kan in ieder geval iedereen aanraden om metal in karaokebars te zingen en in de arcadehal <em><a href="https://youtu.be/mR3sSBSslic?feature=shared&amp;t=30">taiko no tatsujin</a></em> en <em><a href="https://youtu.be/514ngGdMO-M?feature=shared&amp;t=20">maimai</a></em> te proberen.</p>

<p>Hadden we in Nederland maar dit soort arcadehallen.</p>

<p><img src="/assets/images/blogs/2023/arcade-hal.jpg" alt="Twee machines uit de arcade hal." /></p>
<div class="image--description">De <i>maimai</i>-machines.</div>

<h3 id="de-japanse-alpen">De Japanse Alpen</h3>
<p>Vanuit Tokyo gingen we met de trein naar Nikko, waar een Toyota Yaris op ons stond te wachten. We brachten een bezoek aan Nikko National Park en reden met 50 kilometer per uur door de bergen richting Matsumoto, waar we de allerlekkerste miso ramen aten.</p>

<p><img src="/assets/images/blogs/2023/miso-ramen.jpg" alt="Een zwart dienblad met een kom vol miso-soep met daarnaast dipping ramen. In de achtergrond zelf te pakken chopsticks en een glas water." /></p>
<div class="image--description">Even serieus: ik droom hier nog steeds van.</div>

<p>Vanuit Matsumoto reden we naar Kamikochi, waar we hebben gewandeld voordat we via sluipweggetjes naar Takayama reden.</p>

<p><img src="/assets/images/blogs/2023/kamikochi.jpg" alt="Houten wandelpad met twee tracks over het moeras heen." /></p>
<div class="image--description">Niemand had ons gezegd dat hier regelmatig moordlustige zwarte beren rondlopen. Gelukkig kwamen we alleen wilde makaken tegen.</div>

<p>In Takayama hebben we weinig gedaan, aangezien het avond was toen we aankwamen en de volgende dag 7 uur moesten rijden: via het oude handelsdorpje Kiso richting Gotemba.</p>

<h3 id="de-magie-van-fujisan--hakone">De magie van Fujisan &amp; Hakone</h3>
<p>Op de route hebben we de laatste twee uur het spelletje “wie Fujisan (Mt. Fuji) het eerste ziet” gespeeld. Fujisan bleek wat verlegen te zijn, maar uiteindelijk hadden we vanaf het dakterras van ons hotel goed zicht op de prachtige stratovulkaan.</p>

<p><img src="/assets/images/blogs/2023/fujisan-avond.jpg" alt="De schaduwkant van een stratovulkaan in de laatste zonnestralen van de dag." /></p>
<div class="image--description">Dat Fujisan een belangrijke plek in de Japanse cultuur inneemt, begrijp ik nu. Deze vulkaan in het echt zien.. wat is magisch, zeg.</div>

<p>De volgende dag zijn we naar Hakone gereden voor een ochtendwandeling, waarna we onze auto inleverden en onze Japan Rail Pass vouchers inwisselden voor échte shinkansentickets. Vanaf Odawara reden we met 300 kilometer per uur naar Kyoto, waar we zes dagen verbleven.</p>

<p><img src="/assets/images/blogs/2023/boom.jpg" alt="Twee Japanse mannen die voor een enorm hoge boom staan." /></p>
<div class="image--description">Geen gek femoneem in Japan: bomenpraat. Bomen zijn onderdeel van Shinto, dus ook van Japan.</div>

<h3 id="kyoto-en-omgeving">Kyoto en omgeving</h3>
<p>In Kyoto liepen we de 1000 torii-route, waarna we na 300 meter mensenmassa naar de achterkant van de berg vluchtten voor wat rust en vrede. Daar kwamen we een bamboebos en veel oude tempels tegen en werden we gezegend na het bijwonen van een random ceremonie, waarna we Mount Inari op klommen. Ook bezochten we de gouden tempel, lieten we onze gedachten dwalen terwijl we het filosofenpad liepen en zochten we geisha’s op in het Ginza-district.</p>

<p><img src="/assets/images/blogs/2023/kyoto.jpg" alt="Een dal met grafstenen." /></p>
<div class="image--description">Een van de Shinto-shrines bij Mt. Inari.</div>

<p>Aangezien we zo lang in Kyoto zaten, bleef het niet alleen bij Kyoto. We pakten de trein om bij Mt. Kasuga te wandelen en de hertjes te zien in Nara. Ook gingen we met de shinkansen naar Osaka om okonomiyaki te eten. En als je die hebt gehad..</p>

<p><img src="/assets/images/blogs/2023/nara.jpg" alt="Een hertje naast een beeld bij een tempel." /></p>
<div class="image--description">Ja, deze is echt. Ja, ze zijn echt zo schattig.</div>

<h3 id="hiroshima">Hiroshima</h3>
<p>Na Kyoto vervolgden we onze route naar Hiroshima voor een bezoek aan het Vredesmuseum. Hoewel het stampvol was met schoolklasjes en (vooral Japanse) toeristen, liepen we doodstil als in een begrafenisstoet door het museum heen. De beelden zijn grafisch en ook zeker niet smakelijk, maar we vonden het een verplichting als mens zijnde. Ik kan paragrafen schrijven over de impact die dit museum op mij had, maar dat moet je zelf ervaren.</p>

<p>De rest van de dag deed er niet toe. De stemming zat er niet in. We reden de volgende dag in stilte naar Kagoshima, de laatste grote stad aan het meest zuidelijke puntje van het “vasteland”, waar we werden onthaald door een actieve vulkaan en een <a href="https://nl.wikipedia.org/wiki/Draagvleugelboot">draagvleugelboot</a> om twee uur lang over de Oost-Chinese Zee vaarden op weg naar Yakushima.</p>

<p><img src="/assets/images/blogs/2023/vulkaan.jpg" alt="Een vulkaan op een zonnige dag in de verte met rookpluimen." /></p>
<div class="image--description">Sakurajima is de meest actieve vulkaan van Japan en barst elke dag wel uit. Kagoshima, de dichtstbijzijnde stad, ligt dan ook constant onder een laagje as.</div>

<h3 id="yakushima-het-bemoste-eiland">Yakushima, het bemoste eiland</h3>
<p>Yakushima is een eiland. Naast de 11,000 inwoners wonen er ook (Yakushima-)herten en (Yakushima-)apen. Een soort Galapagos, maar dan Japans. Het is er subtropisch met het hele jaar door regen. En met veel regen bedoel ik ook <em>veel</em> regen, want het is het natste plekje van Japan. In de drie dagen dat wij er verbleven viel er 92 mm regen, gelijk aan een herfstmaand in Nederland. In <em>drie</em> dagen.</p>

<p><img src="/assets/images/blogs/2023/yakushima.jpg" alt="Een houten wandelpad door de jungle heen." /></p>
<div class="image--description">De trail van Yakusugi Land Course, een 2,5 uur durende wandelroute langs duizend jaar oude cederbomen.</div>

<p>We verbleven in Yakushima om, net als elke andere toerist die besluit de reis naar het afgelegen eiland te maken, te gaan wandelen. En er is maar één juiste manier om bij die wandelroutes te komen: in je eigen keicar. Ontmoet onze Suzuki Hustler.</p>

<p><img src="/assets/images/blogs/2023/suzuki-hustler.jpg" alt="Een donkergroen vierkant wagentje op een zanderige verhoging voor de zee." /></p>
<div class="image--description">Waarom zijn dit soort auto's niet de standaard in Nederland? Wat een fantastische wagens.</div>

<p>Yakushima kan niet uitgedrukt worden in foto’s. Het is prachtig. Het is zoals aarde zou moeten zijn. We hebben gehuppeld van steen naar steen in de stromende regen. Met mijn geleende paraplu (lag in de auto) en korte broek (want geen regenkleding mee) voelde ik me die dagen op het eiland de Mary Poppins van het bemoste bos. Om vervolgens de auto in te stappen, de berg af te rijden en zon en zee tegemoet te komen. Het eten was er voortreffelijk, met als favoriet gegrilde vliegende vis met rijst en hertenpizza. Nee, je moet niet als vegetariër naar Japan gaan.</p>

<p><img src="/assets/images/blogs/2023/bos.jpg" alt="Uitzicht vanuit het bos." /></p>
<div class="image--description">Constante regen, maar ook constant dit soort plaatjes.</div>

<p><img src="/assets/images/blogs/2023/zee.jpg" alt="Uitzicht op zee." /></p>
<div class="image--description">20 minuten de berg af en ons uitzicht bestond weer uit palmbomen en zee.</div>

<p>Zo snel als we in Yakushima waren, zo snel was het ook weer voorbij. Maar deze plek heeft een speciaal plekje in mijn hart. Als je me de rest van mijn leven Nederland uit zou moeten sturen, weet je me te vinden.</p>

<p>De terugweg stopten we in Fukuoka, aangezien we niet wilden vliegen en in één keer door naar Tokyo was niet te doen. En toen waren we in Tokyo. En dat was het dan.</p>

<p><img src="/assets/images/blogs/2023/fujisan-dag.jpg" alt="Fujisan vanuit de trein met rijstakkers aan de voorkant." /></p>
<div class="image--description">Nog één keer dan: Fujisan vanuit de shinkansen. Je ziet het niet op deze foto, maar ik verbaasde me erover hoe volgebouwd het is rondom de vulkaan.</div>

<h3 id="japan-in-het-kort">Japan in het kort</h3>
<p>Japan in het kort is “proper”. Geen enkel smerig toilet — en ze zijn allemaal gratis. Schone hotelkamers. Schone stoepen en natuurpaden. Zakenmannen die afval plukken terwijl ze de straat oversteken. Sowieso is de hygiënestandaard er hoog. Net als de standaard voor eten en veiligheid.</p>

<p>Maar het meest bijzondere is het ontbreken van het ego. Mensen geven je voorrang. Mensen staan netjes in de rij. Mensen geven je ruimte. Mensen wachten. Mensen spreken je vriendelijk aan. Toeteren? Schreeuwen? Doen ze niet aan. Zelfs in Tokyo was het stil op straat. Je ego? Dat laat je maar lekker thuis.</p>

<p>En omgang met natuur. Bij ons is natuur secundair. In Japan? Aardig primair. De steden zijn beton, maar als je daar uit ontsnapt, zie je dat mens en natuur eigenlijk prima samen kunnen leven. Dat geldt ook voor religie. Halverwege je zondagse winkelmiddag even naar de tempel om te bidden? Natuurlijk hoort dat erbij. En ook in de gekste, meest afgelegen plekken kom je de tempels tegen. Japan blijft bijzonder.</p>

<p><img src="/assets/images/blogs/2023/nikko.jpg" alt="Een rij met beelden met allemaal rode mutsjes op een rij." /></p>
<div class="image--description">Jizo-beelden op een rij bij de Kanmangafuchi Abyss in Nikko. Er staan er 70, maar het verhaal gaat dat elke keer dat je ze telt, het aantal verandert.</div>

<p>De Westerse gedachte is dat ‘wij’ het het beste hebben. Maar Japan zette me aan het denken. En ik denk er nu anders over. Over de hele aanpak van leven. Dat is misschien wel het grootste souvenirtje wat ik heb meegenomen.</p>

<p><img src="/assets/images/blogs/2023/mos.jpg" alt="Een tempel in het bemoste bos." /></p>

<h2 id="een-nieuw-decennium">Een nieuw decennium</h2>
<p>Na Japan werd ik 30. Iets waar ik normaal niet bij stilsta, maar gezien de Japanse wijsheden wel wat over kan zeggen.</p>

<p>Want er is een decennia afgesloten. Toen ik 20 werd, zat ik in het tweede jaar van de kunstacademie en had ik geen idee waar ik mee bezig was. Toekomst? Geen idee. Financiën? Na-ah. Persoonlijkheid? Diep weggestopt. Maar ik had het naar mijn zin en leerde dingen die ik interessant vond en daar ging het voor mij om. Als je me zou vertellen dat ik 10 jaar later antwoorden had op de vragen die ik toen stelde, had ik je waarschijnlijk wel geloofd (zo ben ik dan ook wel weer), maar met een aardige hoeveelheid scepticisme.</p>

<p>Nu schrijf ik dit vanuit mijn luie stoel om te zeggen dat de clichés waar zijn. Ja, ik weet waar ik sta (begon te komen toen ik 27 was). Ja, ik weet wie ik ben (had ik eerder dan dit jaar nog niet geloofd). Ja, ik heb rust gevonden (ook pas sinds een maand of twee). Nee, ik ga mijn persoonlijkheid niet voor iemand aanpassen (wat ik twee jaar geleden nog wel zou doen). En al die onzekerheden? Als sneeuw voor de zon verdwenen.</p>

<p>Oké — af en toe komen ze nog. In vlagen. Maar ik ben dan ook een klein angsthaasje. Gek genoeg wist ik dat al toen ik mijn toelating voor de kunstacademie deed. Dat was nota bene de reden dat ze de poorten voor me openden.</p>

<p>Maar het hoort ook bij me. En ik kan er mee omgaan.</p>

<p>En dat is juist die wijsheid.</p>

<p><img src="/assets/images/blogs/2023/angsthaasje.png" alt="Schildering van een haasje met links een groene weide en rechts een donker bos." /></p>

<h2 id="het-beste-van">Het beste van</h2>

<h3 id="favoriete-nummers-van-2023">Favoriete nummers van 2023</h3>
<p>Muziek kreeg wat minder aandacht van mij dit jaar. Ik kon weinig nieuwe muziek vinden die me goed klonk — maar ik deed ook niet echt mijn best. Is dat zo’n leeftijdsdingetje? Waarschijnlijk.</p>

<p>Mijn favoriete nummers dit jaar, zoals gewoonlijk in willekeurige volgorde:</p>
<ul>
  <li><em><a href="https://open.spotify.com/track/5gJw9DpcnYywIIVGYSb4Y5?si=7d7e67b90e984ea9">God Turn Me Into a Flower</a></em> van Weyes Blood</li>
  <li><em><a href="https://open.spotify.com/track/6fKIyDJHZ9m84jRhSmpuwS?si=eb25e70f9dc74f91">Sun Bleached Flies</a></em> van Ethel Cain</li>
  <li><em><a href="https://open.spotify.com/track/1Iq8oo9XkmmvCQiGOfORiz?si=ade1d0d760c843f3">Is It Over Now?</a></em> van Taylor Swift</li>
  <li><em><a href="https://open.spotify.com/track/3vkCueOmm7xQDoJ17W1Pm3?si=a44d66f77e254602">My Love Mine All Mine</a></em> van Mitski</li>
  <li><em><a href="https://open.spotify.com/track/3p7XQpdt8Dr6oMXSvRZ9bg?si=089d8affa0534294">Eyes Closed</a></em> van Ed Sheeran</li>
  <li><em><a href="https://open.spotify.com/track/75jOZla67WCSH24GjJrq5r?si=78f8f0123aa641b7">Sunshine!</a></em> van Beartooth</li>
  <li><em><a href="https://open.spotify.com/track/17cia5k4BpGVlyEfqrFH50?si=9924512e52cf4a66">Can’t Catch Me Now</a></em> van Olivia Rodrigo</li>
</ul>

<p>De hele playlist van dit jaar heb ik niet heel netjes bijgehouden, maar je vindt hem <a href="https://open.spotify.com/playlist/317jnxQPFsDoU7jDFCZH0K?si=9bd9a222072b45ad">hier</a>.</p>

<h3 id="favoriete-albums-van-2023">Favoriete albums van 2023</h3>
<p>De muziek <em>die</em> ik luisterde, luisterde ik <em>veel</em>. Mijn favoriete albums van dit jaar waren dan ook:</p>

<p><em><a href="https://open.spotify.com/album/5HOHne1wzItQlIYmLXLYfZ?si=LvBi1IY4SACUwo6L6WkMhg">Did You Know That There’s a Tunnel Under Ocean Boulevard?</a></em> van Lana Del Rey. Ik kan uren naar haar luisteren. <em><a href="https://open.spotify.com/album/4bRYGKmKOkXvKL1QBf0cGk?si=UyemHROdST22EvUp6c7gYw">The Loveliest Time</a></em> van Carly Rae Jepsen stond vol heerlijke hitjes die de radio nooit hebben gehaald, maar wel dagenlang in mijn hoofd bleven hangen. <em><a href="https://open.spotify.com/album/17g3sAeWfpHSJlqMHuRAr6?si=VOLYM1C6TluFthU3O8OGIQ">That! Feels Good!</a></em> van Jessie Ware idem. <em><a href="https://open.spotify.com/album/1pflleeGIJGEAillSnSetf?si=f1152c76a3ed4707">In The End It Always Does</a></em> van The Japanese House was — zoals haar debuutalbum — gewoon te kort. <em><a href="https://open.spotify.com/album/1rqRRvlMaKn6MProT66LD5?si=74ab093d6ca6429d">Live at Radio City Music Hall</a></em> van Bleachers was <em>dat</em> livealbum. En The National kwam met twee (!!) prachtige <em>sad dad rock</em> albums: <em><a href="https://open.spotify.com/album/5Mc6uebYtKnRc5I7bjlNB6?si=zPfbe9NHS7CXtEzt8-Dy1w">The First Two Pages of Frankenstein</a></em> en <em><a href="https://open.spotify.com/album/7re8T0K3s8v3S3xeiQcOYi?si=sneezf7HQ4KkvG6Zm8sw-A">Laugh Track</a></em> die ik de heen- en terugweg van Japan op repeat had staan.</p>

<h3 id="favoriete-boeken-van-2023">Favoriete boeken van 2023</h3>
<p>Dit jaar heb ik eindelijk het doel bereikt wat ik mezelf lang geleden heb gesteld: minder lezen. Ik eindig dit jaar met 57 boeken. Voor mij weinig — de laatste keer dat ik minder dan 60 boeken in een jaar las, was in 2017 (55). Best een momentje om trots op te zijn, aangezien ik actief mijn best heb gedaan om iets <em>niet</em> als een maniak te doen (ook al is één boek per week nog steeds best wel idioot, maar dat terzijde).</p>

<p>Dit jaar las ik ook een stuk minder non-fictie. Waarom? Omdat ik de laatste jaren sowieso al de indruk krijg dat non-fictie boeken op elkaar beginnen te lijken. Dat ik het lees en denk: “Ik heb letterlijk twee jaar geleden hetzelfde boek maar dan in andere woorden gelezen.” Dat krijg je als je zoveel leest, denk ik.</p>

<p>Dit waren mijn favoriete boeken van het jaar, in willekeurige volgorde.</p>
<ul>
  <li><em><a href="https://www.goodreads.com/book/show/308231">A. A. Gill is Away</a></em> van A. A. Gill</li>
  <li><em><a href="https://www.goodreads.com/book/show/17934530">Annihilation</a></em> van Jeff VanderMeer</li>
  <li><em><a href="https://www.goodreads.com/book/show/26892110">The Library at Mount Char</a></em> van Scott Hawkins</li>
  <li><em><a href="https://www.goodreads.com/book/show/61062194">Beyond The Wand: The Magic and Mayhem of Growing Up a Wizard</a></em> van Tom Felton</li>
  <li><em><a href="https://www.goodreads.com/book/show/53121631">Underland: A Deep Time Journey</a></em> van Robert Macfarlane</li>
  <li><em><a href="https://www.goodreads.com/book/show/25733505">A Man For All Markets: From Las Vegas to Wall Street, How I Beat the Dealer and the Market</a></em> van Edward O. Thorpe</li>
  <li><em><a href="https://www.goodreads.com/book/show/60018635-the-very-secret-society-of-irregular-witches">The Very Secret Society of Irregular Witches</a></em> van Sangu Mandanna</li>
  <li><em><a href="https://www.goodreads.com/book/show/43232005-a-farmer-s-diary">A Farmer’s Diary: A Year at High House Farm</a></em> van Sally Urwin</li>
  <li><em><a href="https://www.goodreads.com/book/show/944073.The_Blade_Itself">The Blade Itself</a></em> van Joe Abercrombie</li>
</ul>

<p>Alle 57 boeken kun je <em><a href="https://www.goodreads.com/user/year_in_books/2023/11243923">hier</a></em> vinden.</p>

<h2 id="volgend-jaar">Volgend jaar</h2>
<p>De donkere maanden staan vol met leuke dingen om de winterdip in te dammen. Zo gaan we naar André Rieu (ja, echt!), SOHN &amp; Het Metropole Orkest, John Mayer, The 1975 en een Dire Straits coverband voordat het lente wordt. Ook staat er een weekendje weg gepland rondom Blue Monday. Misschien dat ik onderweg nog ergens zo’n flesje <em>Weinbergpfirsich Likör</em> kan scoren..</p>

<p>En dan is het aftellen tot Taylor Swift. Want we gaan. Er zijn tickets. Voor niet één, maar voor twee (!!) concerten. In Londen <em>én</em> Amsterdam. Tot die tijd doe ik mijn best om al het tourmateriaal te vermijden. En even eerlijk: ik kan niet in woorden omschrijven hoeveel zin ik hier in heb. Alle andere festivals? Die wachten maar een jaartje.</p>

<p>Verder gaat de huiszoektocht van start. Ik ga na vijftien jaar een doorstart maken met piano, ik ben een nieuwe taal aan het leren (한국말 — Koreaans) en ik heb me opgegeven voor een naaicursus. En ik ga minder werken. Want dat is vooral een van de dingen die ik mezelf gun: meer vrije tijd. De tijd gaat al zo snel en het leven gebeurt niet achter een beeldscherm.</p>

      </div>
    </div>
  </body>
</html>
