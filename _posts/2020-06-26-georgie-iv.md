---
layout: detail
title: "Georgië IV — Een eerste indruk"
working-title: "Een eerste indruk"
note: "Deel IV"
permalink: /georgie-4
categories:
author: Ilse
---

We werden wakker op de negende verdieping van een flat een van de buitenwijken van Kutaisi. De slaapkamer had een balkon, waarop je uitkeek op een begraafplaats in de netste zin van het woord. Bomen —veel bomen— met af en toe een grafsteen. Daaronder hoorde je de stad. En wat voor stad.

![Het uitzicht vanaf ons balkon](/assets/images/blogs/georgie/ons-uitzicht.jpg)
<div class="image--description">Het uitzicht vanaf ons balkon: het noorden van Kutaisi. Links de bomen van de begraafplaats, rechts de wat betere 'villa'-wijk</div>

's Nachts hadden we niks gehoord. Met het raam dicht was het stil in het appartement. Maar zodra dat raam open ging..

## De straten van Kutaisi
We hadden een globale planning voor onze stedentrip: op dag 1 verkennen we Kutaisi, op dag 2 gaan we de omgeving verkennen met een huurauto en op dag 3 zien we wel wat we gaan doen.

Voor dag 1 betekende dat eerst: eten. We hadden wat snacks meegenomen voor in het vliegtuig, maar 's ochtends waren we toch echt door ons voedsel heen. Tijd om een supermarkt op te zoeken. We hadden ons laten vertellen er een supermarkt iets verderop in de straat zat, dus dat werd ons doel van de ochtend.

### De parkeerplaats is een straat
Nou, laat ik iets vertellen over de omgeving.

De portiek van de flat had geen deur. Je kunt er letterlijk 24/7 naar binnen lopen. In ruil voor de vrijheid van het niet hebben van een gezamenlijke deur, werd ieder appartement beveiligd een middeleeuwse deur waar je met geen moker doorheen zult komen. De gemiddelde gevangenis zou er blij mee zijn.

![De sleutel van ons appartement](/assets/images/blogs/georgie/sleutel.jpg)
<div class="image--description">De ijzeren sleutel van ons appartement. Een stukje Georgische kunst.</div>

Buiten de flat kwamen we uit op een soort parkeerplaats. Tegelijk was het de straat. De straat die we die nacht ervoor hadden moeten vinden, maar die nergens stond aangegeven. Ook niet op Google Maps. En die parkeerplaats was tegelijkertijd de tuin. En het klushok van iedereen die in de flat woonde.

Na wat vriendelijke knikjes naar de buurtbewoners —die ons maf aankeken— gingen we de échte straat op, op zoek naar eten.

![De straten van Kutaisi I](/assets/images/blogs/georgie/de-straten-van-kutaisi-i.jpg)
<div class="image--description">Wandelen langs de Budhaidze, waar onze flat aan lag.</div>

## De auto's van Georgië
Omdat ik dankzij Michael elke aflevering van Top Gear wel een keer of drie heb gezien, weet ik wel wat van auto's. Maar in Georgië kon ik opnieuw beginnen.

![Zwaarbeladen Lada](/assets/images/blogs/georgie/zwaarbeladen-lada.jpg)
<div class="image--description">Mijn nieuwe favoriete auto: de Lada.</div>

De gemiddelde Nederlander koopt een tweedehands auto van zo'n €3000 tot €8000 die zo'n 5 tot 10 jaar meegaat. Als je behoort tot de lagere middenklasse, is dat een auto van zo'n 8 tot 15 jaar gelden. Daar wordt alles mee gedaan: boodschappen, kleintjes naar de opvang brengen, woon-werkverkeer, vakanties, et cetera. Daarna is 'ie "op" (als in: hij komt de APK niet meer door zonder uitgebreid onderhoud óf je wilt gewoon schitteren in een wat modernere bak) en wordt hij ingeruild met korting op je nieuwe bakkie. Win-win.

Je ingeruilde auto wordt dan gebruikt voor onderdelen, de cross, als barrelwagen.. noem maar op.

Maar die dingen worden dus ook geëxporteerd — waaronder naar Georgië.

### Terug in de tijd
Stap je de straat op in Georgië, dan stap je in een tijdmachine. Opeens ben je in de jaren 80 beland. Want alles wat verboden is om in te rijden in Europa, wordt in Georgië bereden. Als een malle.

Ik denk dat het aantal nette auto's die we hebben gezien op twee handen te tellen is. Elke auto zat vol met deuken. En niet zomaar deuken. We hebben het over flink verbouwde motorkappen, bumpers, deuren — noem maar op. Die in "gefixt" met duck tape, hout, tierips of gewoon niet. Ook waren de meeste auto's verroest. Tot in den treure.

![De verwoeste Lada](/assets/images/blogs/georgie/een-vervallen-lada.jpg)
<div class="image--description">Deze Lada stond buiten ons portiek op ons te wachten. Met een relatief nieuwe bak erachter.</div>

Kutaisi wordt op dit moment verbouwd tot westerse stad. De wegen die worden aangelegd zijn breder dan de snelwegen in Nederland. We praten over vijfbaanswegen dwars door de stad heen. En wordt daar netjes gereden? Natuurlijk niet! Want wat zijn strepen op de weg? Die kennen ze daar niet. Georgië is zo onveilig als de pest als het neerkomt op rijstijl.

![Twee overbeladen Lada's met een probleem](/assets/images/blogs/georgie/twee-ladas-in-paniek.jpg)
<div class="image--description">Dit soort situaties zagen we vaker: twee beladen Lada's die de verkeerde afslag hebben genomen. Dus: ze moesten achteruit de bult op. Eén werd getrokken door de ander.</div>

Het is fantastisch.

### De automerken van Georgië
Wat opviel is dat er twee automerken bij uitstek voorkwamen op straat: Lada en Mercedes-Benz. De Lada's staan meestal stil aan de kant van de weg. Die staan er te staan, want meestal zijn ze compleet verroest en missen er meerdere onderdelen. Maar die Mercedessen vind je gewoon op de weg.

Elke taxi is een Mercedes-Benz. Echt zo'n typische sedan uit de jaren 80. Het beestje heeft eerst 7 levens gehad in Europa om vervolgens te worden afgereden als taxi in Georgië. Elke taxichauffeur in Georgië zit op een houten kralendeken. Waarschijnlijk omdat de stoel is doorgezakt, maar misschien vinden ze het daadwerkelijk fijn zitten. Er zijn geen gordels, ook niet voorin. Een mobiele telefoon (Nokia 3310 of ouder, zeker geen smartphones) wordt gewoon achter het stuur opgenomen. Of mee gesmst. Of spelletjes op gespeeld. Ook al moet de beste meneer de bocht door, 30 meter voordat er een vrachtwagen van 10 ton langs komt scheuren.

Meestal zat ik achter de passagiersstoel. Michael vroeg me op een gegeven moment: "Hoeveel staat er op de teller?" Dat hebben we meerdere keren gedaan. 340.000, 570.000, 630.000.. Tel daar nog maar een miljoen bij op. Die sloepen zijn klokje rond geweest en rijden nog honderden kilometers per week. Ongelooflijk.

## De supermarkt
Dus, we stapten de portiek uit, de parkeerplaats af, de straat op. We kwamen uit op de Budhaidze, een van de enorme straten door Kutaisi heen. Ongeveer 400 meter aan onze linkerhand zat een supermarkt. "Supermarkt". Die bleek niet veel groter dan de gemiddelde Nederlandse buurtsuper te zijn.

![De straten van Kutaisi II](/assets/images/blogs/georgie/de-straten-van-kutaisi-ii.jpg)
<div class="image--description">Langs de Budhaidze. Ze waren in ieder geval druk bezig met het trottoir.. dat vol zat met gaten (maar hier al was vernieuwd).</div>

### De supermarkt als.. hobby?
Ik vind supermarkten bezoeken een van de leukste dingen om op vakantie te doen. Ik kan me daar zo op verheugen. Wat hebben ze voor spullen? Hoe duur is een banaan of een pak kaas? Is het überhaupt kaas? Wat voor brood hebben ze? En zijn er nieuwe chipssmaken te verkrijgen?

In dit geval waren we in een buurtsuper genaamd "Daily" van nog geen 40 vierkante meter groot waarin van alles wordt verkocht. Inclusief groentewinkel, bakker en slager. Maar niks in het Engels.

![Binnenkijken in een supermarkt in Georgië](/assets/images/blogs/georgie/de-supermarkt-van-binnen.jpg)
<div class="image--description">In een buurtsuper in Kutaisi. Je kon er onder andere oploskoffie per zakje kopen. En van die voorverpakte chococroissants. Uit de houten bakken links kon je snoepjes pakken om vervolgens bij de kassa af te rekenen.</div>

We kwamen de winkel uit met wat leek op bananen, koekjes, koffie, water, sap, iets wat leek op brood en een kaasachtige substantie. Daar zouden we het de ochtend wel mee moeten uithouden.

![Het meest basic Georgische ontbijtje](/assets/images/blogs/georgie/standaard-ontbijt.jpg)
<div class="image--description">Ons standaard ontbijt in Georgië: oploskoffie, multivitamine, droog brood met iets wat zich voordoet als kaas, jam en goedkope fruityoghurt. Iets beters konden we niet vinden.</div>

## Het ontdekken van Kutaisi
Nadat we ons in elkaar geflanste ontbijtje hadden gegeten, gingen we de stad in. Vanaf onze AirBnb dachten we dat dat wel te lopen was: een lange, rechte weg naar het centrum. 20 minuten, max. Daar hadden we ons goed op verkeken. Een uur later waren we in de stad, waar we onze ogen uitkeken.

![Een mooiere wijk in Kutaisi](/assets/images/blogs/georgie/een-mooie-wijk-in-kutaisi.jpg)
<div class="image--description">We kwamen onder andere door deze buurt. Hier zag het Georgische leven er een stuk beter uit, hoewel het nogal schijn is op deze foto. Rechts van ons stond een ingestort huis.</div>

Hoe kan ik Kutaisi het beste omschrijven? Het is alsof de Sovjet-Unie een gezellige nacht heeft gehad met het oude Griekenland en vervolgens een Japans kindje op de wereld heeft gezet. Het is hout (maar ook weer niet), strak (maar ook weer niet) en oud (dat zeker). Als de stad tot Nederland behoorde, zou 90% van alle gebouwen binnen een jaar plat worden gegooid. De mooie gedeelten zouden worden opgeknapt.

![Een kijkje in een van de straten](/assets/images/blogs/georgie/de-berg-op-in-kutaisi.jpg)
<div class="image--description">Een typische straat in Kutaisi. Waar dat water vandaan kwam, weten wij ook niet. Het had in ieder geval al dagen niet geregend.</div>

![Huizen langs de Rioni-rivier](/assets/images/blogs/georgie/de-mooiste-huizen-van-kutaisi.jpg)
<div class="image--description">Huizen langs de Rioni-rivier. Deze huizen waren oud, maar zagen er zó gezellig uit.</div>

![Vervallen gebouw](/assets/images/blogs/georgie/vervallen-huis.jpg)
<div class="image--description">Aan de andere kant van de rivier: een compleet vervallen gebouw in het midden van het centrum. Grote kans dat hier nog mensen wonen en/of werken. Ik vraag me wel af hoe dat gat in de muur komt.</div>

### Waar ligt Kutaisi eigenlijk?
Kutaisi behoort tot de Imereti-regio, in het midden van het land. Kutaisi ligt in het dal van de Rioni-rivier. Vanuit de stad kijk je uit op de uitlopers van het Kaukasus-gebergte, een gedeelte is daar ook op gebouwd. Het ligt ook niet ver van de grens met Rusland, wat hemelsbreed zo'n 100 kilometer naar het noorden ligt. En daarbij ligt het direct dichtbij de hoogste bergtop van Europa: de Elbroes, 5,6km hoog.

![Het mooiste stukje Georgië dat we zagen](/assets/images/blogs/georgie/mooiste-stukje-georgie.jpg)
<div class="image--description">Het mooiste stukje Georgië dat we zagen: koeien in een weiland, met daarachter uitzicht op de toppen van het Kaukasus-gebergte (achter de elektriciteitspaal). Dit was op de weg van Tskaltubo naar Khoni, ongeveer <a href="https://www.google.com/maps/place/Tskaltubo-Khoni,+Gubistskali,+Georgië/@42.3018421,42.5323462,17z/data=!3m1!4b1!4m5!3m4!1s0x405c5ff71b06d551:0x4cae1667c88777a4!8m2!3d42.3029862!4d42.5345761" target="blank">hier</a>.</div>

De rit naar Mestia —hoog in de bergen— hadden we graag willen maken, maar in de 3 dagen die we hadden was dat iets teveel van het goede.

### De Rioni
Door Kutaisi loopt dus een rivier: de Rioni. Die rivier is ook de grens naar het oude centrum. Aan de Rioni staan de mooiste, oudste gebouwen van de stad. Die worden nergens aangekondigd — die moet je ontdekken. Vanaf *"The Chain Bridge"*, een van de drie bruggen in het centrum, heb je bijzonder mooi uitzicht op de oude, houten huisjes. Alsof je in ruraal Japan bent.

![The Chain Bridge in Kutaisi](/assets/images/blogs/georgie/the-chain-bridge.jpg)
<div class="image--description">The Chain Bridge in het centrum van Kutaisi. En twee vrouwen in typisch orthodoxe kleding. Zo liep 90% van de (oudere) vrouwen erbij.</div>

![De Rioni-rivier I](/assets/images/blogs/georgie/rioni-rivier-i.jpg)
<div class="image--description">Uitzicht op de oude houten huisjes langs de Rioni.</div>

![De Rioni-rivier III](/assets/images/blogs/georgie/rioni-rivier-iii.jpg)
<div class="image--description">Het water stond redelijk laag toen wij in Kutaisi waren.</div>

Maar we maken het niet mooier dan waar is. Zodra je je blik verwerpt naar links of rechts, bevind je je weer in de stad. Kutaisi stinkt naar dieseluitlaat. En is bijzonder stoffig in de zomer.

## Het klimaat
De dagen dat we in Georgië waren was het warm. Terwijl het regende in Nederland, hadden wij dagelijks een zonnetje met 27 graden. Dat komt met wat problemen in Georgië. Nu moet je begrijpen, ik probeer nooit iemand te provoceren met mijn kleding, gedrag of iets anders. Dat vind ik niet oké. Maar in Georgië deed ik het per ongeluk.

We wisten dat het warm zou worden. Wat ik bij me had was een tanktop met een bloemige kimono als vestje. Licht en luchtig, ideaal voor warm weer op reis. Maar in Georgië wordt dit dus absoluut niet gewaardeerd op straat. Daar lopen de babushka's gewoon in pikzwart gewaad in de zon. En hebben jongere meisjes en vrouwen altijd een lange broek aan, hooguit tot enkellengte, en altijd hun schouders bedekt. Want het moet allemaal proper zijn.

Dus ik werd constant aangekeken op straat. Misschien helpt mijn rode haar en bleke huid ook niet, want daarmee was ik óók de enige, maar het was wel een beetje ongemakkelijk. Gelukkig had ik mijn korte broek thuis gelaten. Dan zou ik denk ik met de wandelstok van babushka het land uit worden gejaagd.

## Lunchtijd
In Kutaisi is niet zo heel veel te doen. Het internet is het daar mee eens. We liepen een rondje door de stad en gingen rond lunchtijd bij een restaurantje eten. Daar bestelden we, in ons beste Georgisch (handen en voetenwerk dus), twee salades: eentje met kip, eentje met.. weten wij veel.

De term 'salade' heeft blijkbaar een andere betekenis in Georgië dan in Nederland. In Nederland zou je een grote bak sla krijgen met wat groentjes en een paar stukjes kip. Georgië kent geen sla — in ieder geval niet in het restaurant waar wij zaten. We kregen een mix van krokante, zoute kip met.. krokante zoute kip? Het was letterlijk een bord van hetzelfde. Als we croutons van kip zaten te eten. En zó, zó zout.

![Een salade in Georgië](/assets/images/blogs/georgie/georgische-salade.jpg)
<div class="image--description">De salades in kwestie. Het was écht een berg.</div>

We kregen dan ook niet alles op. Maar nu ik er aan terugdenk: het was wel lekker.

## Op naar hét hoogtepunt — letterlijk en figuurlijk
Kutaisi heeft één bezienswaardigheid: een enorme kathedraal. Deze staat bovenop een berg. Het heet de Bargratkathedraal en is drie keer zo groot als een standaard Nederlandse kerkje. Vanaf de stad is het iets meer dan een kilometer lopen. Eitje, zou je zeggen. Niemand die je vertelt dat je de berg op moet. En dat is best pittig, kan ik je vertellen. Ook al ben je getraind, zonder een liter water ga je die tocht niet redden.

![De Bargratkathedraal in Kutaisi](/assets/images/blogs/georgie/kathedraal.jpg)
<div class="image--description">De Bargratkathedraal in Kutaisi. Hij is echt enorm. Links ervan staat een 'standaard' huis.</div>

Maar wat een uitzicht heb je vanaf die plek, zeg. De kathedraal is omringd met enorm veel gras en absoluut geen schaduw. Kom je daar in hartje zomer? Sorry, maar dan wens ik je veel succes. Wel een aanrader om even naartoe te gaan. Niet per se voor de kathedraal, meer voor het uitzicht.

## Eten
Eenmaal terug in de stad hebben we even wat gedronken, huurden we (na twee pogingen) een auto bij een obscuur bedrijf voor de volgende dag en gingen we naar huis, om ons voor te bereiden op het eten. Na weer wat miscommunicatie met de taxichauffeur, kwamen we aan bij het restaurant.

We hadden in de AirBnb naar wat leuke tentjes gezocht en Toma's Wine Cellar sprong daar bovenuit. Bij Toma's krijg je geen menukaart. Nee, je vraagt om een tafel, legt je spullen neer en gaat mee naar de wijnkelder. Want Toma's heeft een verhaal.

### Georgië en wijn
Georgië is het oudste wijnland ter wereld. Wijn werd hier zo'n beetje uitgevonden. Ze vinden nog steeds aardewerken potten (en scherven) van wijnvaten genaamd kvevri's. Wat iedereen hier dan ook heeft, is een eigen wijngaard. Niemand haalt wijn in de supermarkt. Nee, die maken ze zelf.

Toma's concept is het uitleggen van de Georgische keuken aan —voornamelijk— toeristen. Hij staat als eigenaar jou te woord (het verwelkomen en de uitleg) en de rest van de familie staat in de keuken of als bediende naast je aan tafel.

Je begint in de wijnkelder. Daarin wordt uitgelegd hoe Georgische wijn wordt gemaakt en waar het wordt opgeslagen. Het antwoord: onder de grond. Georgische wijn is niet rood. Nee, échte Georgische wijn is wit. Eigenlijk: amber. Die kleur ontstaat omdat ze niet alleen de druiven fermenteren, maar de hele tros, stalk en al. Het eindresultaat is dan ook een beetje troebel. Die wijn kom je nergens anders ter wereld tegen.

![Tomas legt de wijnkelder uit](/assets/images/blogs/georgie/tomas-legt-de-wijnkelder-uit.jpg)
<div class="image--description">In de wijnkelder bij Tomas. In deze vaten zit trouwens geen wijn.</div>

Het hele driegangenmenu was fantastisch. Zijn moeder, die in de keuken stond, voerde ons wel tien typische Georgische gerechten. Denk aan *Imeruli khachapuri*, een soort pita-achtig brood met verse, gesmolten kaas ertussen. Het lijkt een beetje op pizza, want je krijgt het ook direct uit de oven. En *chicken kharso* (of *chicken satsivi*, ik weet het nog steeds niet zeker), kip in walnootsaus.

![De tafel vol Georgische lekkernijen](/assets/images/blogs/georgie/georgisch-eten-bij-tomas.jpg)
<div class="image--description">Halverwege ons diner bij Tomas. Rechtsboven vind je de typische Georgische wijn met daarnaast een karaf water. En dan qua eten. Laten we linksboven beginnen: gebakken groenten, met daar rechtsonder de heerlijke kip en daar weer rechtsboven de <i>Imeruli kachapuri</i>, de soort-van-pizza. Naast de pizza staat nog 1 cracker met verse kaas. In de schenker zat een jam-achtige substantie die we over onze (reeds opgegeten) worstjes gooiden. Middenin zie je tomaat en komkommer die een heerlijke zure dressing hadden. Helemaal rechts staat een bordje met gezuurde bloemen. Deze worden gewoon langs de kant van de weg geplukt en in azijn gedoopt. Bijzonder. In het shotglaasje zat een huisgemaakte likeur. Erg lekker.</div>

Ik heb nog nooit zo lekker gegeten. Alles was heerlijk. *10/10 would go again.* De restjes kregen we mee in een doggy bag. Daar konden we nog 2 dagen van ontbijten, zoveel was het. En dat alles voor omgerekend €12,50 per persoon.

## Bedtijd
Voor de terugweg had Toma's een taxi voor ons geregeld. Blijkbaar hebben Georgische mensen een app waarop ze een taxi kunnen bestellen. Dan wist hij zeker dat we als buitenlanders niet zouden worden opgelicht. Voor het eerst betaalden we wat een taxirit van 10 minuten écht kost: 1,2 GEL.

Eenmaal terug bij ons appartement, begonnen we met onze foodcoma. Het was het allemaal waard.

Lees verder: <a class="chapter--next" href="/georgie-5">Terug in de tijd</a>
