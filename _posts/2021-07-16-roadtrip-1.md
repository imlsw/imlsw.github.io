---
layout: detail
title: "14 dagen, 5.000 kilometer dwars door Europa"
permalink: /roadtrip-1
categories:
author: Ilse
---

# Deel I | Op naar Kroatië
Reizen in coronatijd gaat niet zonder maatregelen. We zaten maandenlang in spanning: het gaat zo slecht in Nederland, mogen we wel weg? Uiteindelijk stond op 1 juli Oostenrijk en Italië op groen ("heel Nederland boekt!"), Slovenië en Kroatië in het geel ("toeristische reizen mogelijk, maar met mogelijke beperkingen") en Bosnië en Herzegovina en Montenegro in het oranje ("blijf alsjeblieft ver weg"). We gooiden de planning om: als we niet naar Bosnië en Montenegro kunnen, dan doen we de Kroatische kust aan, van noord naar zuid en weer terug.

Dan ben je er nog niet. Allereerst hadden we een negatieve test nodig met internationaal certificaat om aan de grenzen te laten zien, dus die deden we de avond voor vertrek. €50,- de neus, want PCR-tests ("resultaat binnen 24 uur!") werden pas de dag erna gratis voor vakantiegangers.

Daarnaast moet je weten wat precies de regels zijn, want we zijn dan wel één Europa, maar elk land heeft een eigen wil en wet. Wat dat betreft liep [Nederland Wereldwijd](https://nederlandwereldwijd.nl/), de website van BuZa (Ministerie van Buitenlandse Zaken), bijzonder achter. De [ANWB](https://www.anwb.nl/vakantie/reiswijzer) was wat beter op de hoogte, maar die focussen zich niet op alle landen. Dus zaten we tot minuten van tevoren de Engelstalige regeltjes te lezen op de websites van alle soortgelijke ministeries van de landen waar we mogelijk zouden verblijven.

Na onze (negatieve) coronatest hebben we onze eerste nacht en eerste camping geboekt. Deze hadden we namelijk nodig voor het inreisformulier van Kroatië. Na die ingeleverd te hebben, was het tijd om te slapen. Met de wekker om 4:45 uur.

Want we konden weg.

## Schnitzels in Innsbruck
Aangezien we Nederlanders zijn, reisden we om de tolwegen heen. Nu heb je daar in Duitsland geen probleem mee, maar als je ruim twee weken reist en door meerdere landen moet (Oostenrijk, Kroatië, Slovenië en Italië), tikt dat wel aan. In plaats daarvan betaal je in tijd (maar krijg je er gratis mooie wegen voor terug). Via tolwegen is het "slechts" 13 uur rijden naar onze eerste camping in Medulin, het puntje van Istrië. Door de tolwegen vermijden, schuift dat naar 17 uur. 13 uur is nog wel te rijden in een dag als je goed doortrapt en je stops kort houdt, maar 17 uur? Dan wil je ergens overnachten.

Onze eerste overnachting was in Innsbruck, in een prima hostel aan de zuidkant van de stad. De wegen erheen waren saai — Duitsland is gewoon saai om te rijden, tenzij het je bestemming is. Maar gelukkig hadden we nauwelijks files. Om 17:30u melden we als keurige Nederlanders met honger bij een Weinstube in de stad. Tijd voor krachtvoer, tijd voor schnitzels.

![Schnitzels en bier in Innsbruck](/assets/images/blogs/kroatie/1-innsbruck-schnitzels.jpg)
<div class="image-description">Beetje vloeken in de kerk, maar we hadden heerlijke schnitzels en bier (Zipfer) in een Weinstube.</div>

Het was een halfuur lopen van ons hostel naar de stad. We konden natuurlijk van die fancy elektrische stepjes huren, maar na 10 uur in de auto is het juist fijn om de benen eens te kunnen strekken. Na ons bierfestijn zijn we Innsbruck in gelopen. Wat een leuke stad.

![Wandelen door Innsbruck](/assets/images/blogs/kroatie/1-innsbruck-stad.jpg)
<div class="image-description">Innbruck is typisch Oostenrijks met een klein, goed behouden centrum. Goede keuze voor een stop.</div>

![Centrum van Innsbruck](/assets/images/blogs/kroatie/1-innsbruck.jpg)
<div class="image-description">Zo'n leuk centrum hadden we eigenlijk helemaal niet verwacht. Zo veel kleurtjes!</div>

## De weg naar Medulin
De eerste overnachting in Oostenrijk vonden we niet heel spannend: we mochten volgens BuZa gewoon Duitsland doorrijden en Oostenrijk stond op groen, dus daar was onze overnachting gegarandeerd. Ook staan er geen grensposten tussen de landen, waardoor het land binnenkomen goed te doen is. Toen we bij de Duits-Oostenrijkse grens bij Füssen waren, waar een LPG-tankstation zit, stond Oostenrijkse politie steekproefsgewijs te controleren. Maar we kwamen toevallig vanuit Oostenrijk Duitsland weer binnen, waardoor ze ons maar hebben overgeslagen.

Op weg naar Medulin werd het wat spannender: je passeert de grens met Italië, Slovenië én Kroatië, waarbij ze in Slovenië nog wel eens willen controleren en je bij Kroatië sowieso langs de douane moet. We hadden een negatieve antigeentest, maar die was slechts tot 21:00 uur geldig en onze ETA was 18:00 uur. Opstopping mochten we absoluut niet hebben.

Gelukkig was de grens tussen Oostenrijk en Italië echt een eitje.

![Op de weg in Italië](/assets/images/blogs/kroatie/2-italie.jpg)
<div class="image-description">Langs de Autostrada: de Italiaanse zon lachte ons tegemoet.</div>

![Dolomieten](/assets/images/blogs/kroatie/2-dolomieten.jpg)
<div class="image-description">Idyllische weides in Italië.</div>

![Dolomieten](/assets/images/blogs/kroatie/2-dolomieten-2.jpg)
<div class="image-description">Voordeel van de B-wegen nemen: prachtige routes door nog mooier landschap.</div>

![Dolomieten](/assets/images/blogs/kroatie/2-dolomieten-3.jpg)
<div class="image-description">Wat hoger in de bergen.</div>

![Italiaanse bergdorpjes](/assets/images/blogs/kroatie/2-italiaans-dorp.jpg)
<div class="image-description">Af en toe wat afwisseling met wat Alpendorpjes.</div>

Na zo'n zes uur rijden door de Italiaanse bergen was het tijd voor onze tweede landsgrens van de dag: Slovenië. Deze post was ons nog bekend van vorig jaar — daar zijn we per ongeluk verkeerd gereden. Dat deden we dit jaar natuurlijk gewoon weer, want de navigatie is echt drama daar. Maar, het ging goed: via gure bergweggetjes reden we Slovenië in.

![De grenspost met Slovenië](/assets/images/blogs/kroatie/2-slovenie.jpg)
<div class="image-description">De "grenspost" tussen Crociata (Italië) en Osp (Slovenië).</div>

![Bergwegen in Slovenië](/assets/images/blogs/kroatie/2-slovenie-2.jpg)
<div class="image-description">De A1 van Slovenië verderop in beeld — maar deze weg was mooier.</div>

Omdat we op doorreis waren in Slovenië, was de grens sowieso geen probleem geweest. Maar vervolgens was Kroatië aan de beurt. Daar staat bij elke grensovergang —hoe guur de plek ook is— douane. Bij Sočerga gingen we de grens over. Hoewel het 2 juli was en de EU officieel de Coronacheck-app in gebruik had, hebben we alleen onze paspoorten hoeven laten zien. Bijzonder.

Maar hé, we zijn in Kroatië. Tijd voor vakantie!

![Op de camping](/assets/images/blogs/kroatie/2-camping.jpg)
<div class="image-description">De hoofdweg van de camping waar we zaten: Arena Medulin.</div>

![Een blikje Jupiler en Gösser bier](/assets/images/blogs/kroatie/2-proost.jpg)
<div class="image-description">Proost!</div>

![De zee](/assets/images/blogs/kroatie/2-zee.jpg)
<div class="image-description">De heerlijk rustige Adriatische zee vanaf de camping, met Medulin aan de overkant.</div>

![Pizza](/assets/images/blogs/kroatie/2-pizza.jpg)
<div class="image-description">Traditie: steenovenpizza na een lange dag reizen.</div>

[Lees verder: Toch maar weg uit Medulin](/roadtrip-2)
