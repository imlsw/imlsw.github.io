---
layout: detail
title: "2021"
working-title: "Het jaar 2021"
note: December 2021
permalink: /2021
categories: [blogs]
author: Ilse
excerpt: Over leven tijdens corona, nieuwe dingen proberen en toch nog reizen.
intro: Een jaar gevuld met nieuwe dingen proberen en toch nog reizen.
---

Waar [2020](/2020) echt het jaar was van de ups en downs, was 2021 eigenlijk een vrij stabiel jaar. Ik zou niet zeggen: "Het beste jaar ooit!", maar voor de tijd waarin we leven heb ik niks te klagen. Ik zit nog steeds COVID-19 te mijden als de pest en dat gaat tot nu toe prima. In augustus had ik mijn volledige vaccinatie te pakken en waar anderen de regeltjes vaak genoeg wat laten varen, ben ik nog steeds in de ontwijkfase. Dat kan niet iedereen waarderen, maar hé: verschil moet er wezen.

## Hoogtepunten
Hoewel niet alles kon en mocht, zijn er een hoop noemenswaardige dingen gebeurd.

### Reizen door Europa
Soms moet je denken in mogelijkheden, niet in beperkingen. Met een negatieve test en een eerste vaccinatie op zak, startte op 1 juli [onze 16-daagse rondreis](/roadtrip-2021) dwars door Europa, op weg naar de Balkan. In twee weken tijd reden we zo'n 5.000 kilometer langs de zuidkust van Kroatië, door het prachtige landschap van Bosnië en Herzegovina en het idyllische Montenegro. Een periode waarin we een voorliefde ontwikkelden voor laatstgenoemde landen, langs koraalriffen zwommen en kampeerden met nachttemperaturen van 33ºC (geen aanrader). We zagen wilde schildpadden langs de weg, schrokken van de grootte van de cicades en reden langs verschillende bosbranden.

![De weg in Bosnië](/assets/images/blogs/2021/bosnie.jpeg)
<div class="image--description">De wegen in Bosnië. Ongerepte natuur met een prachtige weg erdoorheen. Dit was op de M6.1.</div>

In september gingen we met werk richting Spanje voor een werkweek. Zes dagen lang ploegden we met 25 collega's in het zonnetje van een villa nabij Granada, waarna we de week afsloten met een dagtocht door laatstgenoemde stad.

![Uitzicht in Granada over de stad](/assets/images/blogs/2021/granada.jpeg)
<div class="image--description">In Granada kwamen we onder andere in Sacromonte, waar je prachtig uitzicht had over stad.</div>

Het laatste tripje van het jaar stond gepland in november, toen we naar Regensburg gingen om te genieten van de Duitse gastvrijheid, helles bier te drinken in het metalcafé en glühwein te drinken op een van de vele kerstmarkten. Een goede afsluiter, al zeiden we het zelf. De souvenirtjes staan nog in de vorm van drie kratten bier op ons balkon.

!['s Avonds op de kerstmarkt in Regensburg](/assets/images/blogs/2021/regensburg.JPG)
<div class="image--description">De eerste kerstmarkten van Regensburg, waar je met een ticket en 2G naar binnen moest vanwege de wetgeving in Duitsland.</div>

### De piano
Eind maart kocht ik iets dat al een tijdje op mijn verlanglijstje stond: een digitale piano. In Groningen had ik er één, maar dat was maar een lastig plastic ding. Hij stond maar in de weg. Nu, twee jaar later, miste ik het muziek maken en besloot ik er weer een aan te schaffen, maar wel met een aantal eisen. Hij moest digitaal zijn, mooi afgewerkt, afsluitbaar (vanwege stof) en mooi staan in het interieur.

In de pianowinkel beviel me weinig voor het budget dat ik mezelf had gegeven (€ 1.500,–). Ik ging uiteindelijk ruim over mijn budget heen en kocht een Roland HP704. In mei werd hij geleverd. Wat een prachtding. Hij klinkt goed, de toetsen zijn heerlijk en hij staat prachtig. Een goede investering.

![De piano](/assets/images/blogs/2021/piano.jpeg)
<div class="image--description">De Ronald op z'n plek. Ondertussen zijn er stapels bladmuziek bijgekomen.</div>

### Paardrijden
Ook dit jaar ben ik doorgegaan met paardrijden. Eind maart was het zover: na een half jaar privélessen te hebben genomen, mocht ik naar de groepsles. Iets waar ik en mijn portemonnee wel blij mee waren. Met zeven andere meiden rijd ik een uur per week en krijg ik steeds meer respect voor het paardrijvak. Want wat een kunst is dat.

In september had ik mijn eerste springles. Ik durfde in eerste instantie niet, want de week ervoor schrok mijn paard van een motor, ging hij er vandoor en lag ik op de grond. Maar ze hebben gelukkig fantastische instructrices op de manege die zo'n situatie al duizenden keren eerder hebben meegemaakt. Ik werd er met een boel hoopvolle woorden doorheen geloodst en jawel hoor: ik zat in de lucht! Wat een adrenalinekick geeft dat zeg. Ik kon de grijns niet meer van mijn smoel houden. Een ontzettend vette ervaring.

![Selfie met een paard](/assets/images/blogs/2021/pinto.jpeg)
<div class="image--description">Pinto, het paard (eigenlijk pony) waar ik dit jaar voornamelijk op reed. Een draak op stal, maar o-zo-leuk in de bak.</div>

### 50.000 woorden
In november deed ik mee aan NaNoWriMo, de internationale schrijfmaand, en schreef ik na anderhalf jaar eindelijk [het grootste deel van mijn verhaal uit](/nanowrimo-2021). Het kostte wat moeite, maar op de laatste dag stonden er 50.000 woorden op papier. Een trots momentje.

### Heel veel tickets
Het zag er positief uit aan het begin van het jaar, maar ook dit jaar werd elk concert of festival waar ik tickets voor had weer afgelast. Geen Lowlands, geen Biffy Clyro, geen Bon Iver. Wel mochten we —vanwege het maken van de website— een avondje naar [José Gonzalez](https://www.doornroosje.nl/event/jose-gonzalez/) in Doornroosje, wat een complete verrassing was qua muziek.

Ondanks dat er weinig shows doorgingen, drukt het de pret niet. Want in plaats daarvan heb ik geïnvesteerd in concerttickets voor volgend jaar. Zo staan niet alleen bovengenoemden op de planning, maar ook artiesten als The War On Drugs, Aly & AJ, Lorde en ABBA (in Londen!). Plus, een combiticket voor Rock Werchter. In m'n eentje! In februari komt daar hopelijk nog een ticket voor Lowlands bij.

Nu hoop ik dat we geleerd hebben van afgelopen jaar en dat concerten en festivals met de juiste maatregelen écht wel door kunnen gaan.

## Minder leuk
Naast een lange sleur qua werkzaamheden waren er ook wat andere dingen die niet helemaal meezaten dit jaar. Zo was het een week of twee nagelbijten vanwege mijn tante die een hartinfarct heeft gehad. Verder was het weer ouderwets "gezellig" in de wijk (schietpartij, een overval, autoinbraken, nog meer gevonden wapens) en kwam de politie op bezoek omdat ik 's nachts een katalysatordief had betrapt. Sindsdien ben ik met elk geluid 's nachts wakker en zijn mijn angstniveaus na een half jaar nog steeds *all over the place*. Het ging net weer goed!

Verder ging mijn [e-reader](/roadtrip-2) weer stuk op vakantie (twee jaar op rij is een traditie, toch?). Financieel kon het ook wel wat beter, aangezien ik dit jaar het complete huishouden droeg op mijn salaris. Laten we zeggen dat ik mijn spaarrekening weer vanaf de grond op kan bouwen en wel een paar nieuwe kledingstukken kan gebruiken. Gelukkig ziet 2022 er financieel een stuk rooskleuriger uit.

Maar, al met al: als dit het is, heb ik weinig te klagen.

![Kapotte e-reader](/assets/images/blogs/kroatie/4-boekjes.jpg)
<div class="image--description">Mijn kapotte e-reader. Ik heb hem uiteindelijk vervangen voor een Kobo Libra H2O mét hoesje. Een goede keuze.</div>

## Doelen
Voor het eerst had ik geen duidelijke doelen voor het nieuwe jaar. Na vorig jaar durfde ik eigenlijk niet echt wat op te stellen, maar eigenlijk kwamen ze vanzelf.

### Persoonlijkheid
Een van mijn beste én slechtste eigenschappen is dat ik een blank vel papier ben en met alle winden mee kan waaien. Dat is soms handig, want ik kan me ontzettend goed verplaatsen in mensen. Maar dat houdt ook in dat ik nooit voor mezelf op kom en eigenlijk niet echt een mening heb. Daar wilde ik wat aan doen, dus voor dit jaar gaf ik mezelf de taak om meer persoonlijkheid te kweken.

Hoe doe je dat dan? Door na te denken over de dingen die je belangrijk vind en je daarover uit te spreken wanneer het nodig is. Ik kan er eigenlijk weinig over zeggen. Het is een *work in progress*, maar het gaat steeds beter. Doel gehaald? Nee, maar ik maak wel stappen.

### Projectmatig te werk
Ik heb telkens ideeën om uit te werken of te doen, maar zonder stok achter de deur merk ik dat ik snel afhaak. Afgelopen jaar stopte ik na anderhalf jaar met Japans leren en sindsdien heb ik eigenlijk niet echt wat opgepakt. Maar daar is eind dit jaar verandering in gekomen. Door mijn deelname aan [NaNoWriMo](/nanowrimo-2021) vond ik een manier die voor mij goed lijkt te werken. Nu heb ik een lijst gemaakt van alle dingen die ik nog wil doen of leren om ze vervolgens per maand in te plannen. Zo werkte ik in december aan het vernieuwen van deze website en staat voor januari een intensieve pianocursus gepland. Zin in!

### Investeren doe je zo
Investeren was een van mijn doelen van [2019](/2019). Ik ben er nu bijna twee jaar mee bezig en ik durf nu wel een review te geven over hoe het gaat. Ik probeer € 5.000,– per jaar te investeren, iets wat me tot nu toe keurig is gelukt. Mijn gekozen ETF's —hetgeen waar ik in investeer— zijn gemiddeld 19% meer waard geworden en dat percentage loopt nog steeds op. In eerste instantie ging ik er vanuit dat het me gemiddeld 7% per jaar zou opleveren, maar voor 2020 zit ik op 31% en voor 2021 op 10%. Meer dan voldoende dus. Ik verwacht er ooit nog wat over te schrijven, maar tot nu die tijd blijft het bij deze update.

## Het beste van
Het is weer zover. Tijd voor het beste van!

### Favoriete nummers van 2021
Is het nog nodig om *[All Too Well (10 Minute Version) (Taylor's Version) (From The Vault)](https://open.spotify.com/track/5enxwA8aAbwZbf5qCHORXi?si=cc41cada842941e4)* te noemen? All Too Well was al een van haar beste nummers, maar dit slaat alles. Mocht je er beeld bij willen hebben: haar [liveversie](https://www.youtube.com/watch?v=nJr_8l0AEWE) bij SNL is ook sterk.

Nummers waar ik ook van genoot:
- Bleachers - Stop Making This Hurt ([Spotify](https://open.spotify.com/track/32srSGuuy12hEhrD2iCIIK?si=22942ee7e2b14197))
- BTS - Butter ([Spotify](https://open.spotify.com/track/2bgTY4UwhfBYhGT4HUYStN?si=a65436eba8674838))
- Camila Cabello - Don't Go Yet ([Spotify](https://open.spotify.com/track/1058fW9H3fZA6QjYCdOBad?si=06f547e565ac46f4))
- Coldplay - Coloratura ([Spotify](https://open.spotify.com/track/6P2Y4KnF2x8uwZV2cZWA8t?si=4b47fd09e3c046d2))
- Griff - Black Hole ([Spotify](https://open.spotify.com/track/0vnKE8ukNmF641XhnEyZJD?si=f22a6186e7094272))
- Grimes - Player Of Games ([Spotify](https://open.spotify.com/track/1aL6wkVeoR41DqDpVN7Gl2?si=d6b8898054344952))
- The Japanese House - Dionne (feat. Justin Vernon) ([Spotify](https://open.spotify.com/track/15gL4n95OG5KEQLCMXPQzp?si=18c7b367ab1d4274))
- Jessie Ware - Spotlight ([Spotify](https://open.spotify.com/track/0EtcGmf2mVZbHWq2ZGP3t7?si=662fcc66e45d4075))
- Kacey Musgraves - camera roll ([Spotify](https://open.spotify.com/track/58ITRjekhkYqHvuE71NUc0?si=e87e45d778154224))
- Lorde - Stoned at the Nail Salon ([Spotify](https://open.spotify.com/track/38Zs2b75JPNB2tS7O7JQnS?si=4f619548a84d486d))
- Tash Sultana - Blame It On Society ([Spotify](https://open.spotify.com/track/4vm3gEWDruvvtHOdPEcVQT?si=7866793ec50c44de))
- Tom Odell - tears that never dry ([Spotify](https://open.spotify.com/track/3L5akPUc3UHTbgfurmdyDf?si=1f0bcb46d72a442d))
- Troye Silvan - Easy (feat. Kacey Musgraves & Mark Ronson) ([Spotify](https://open.spotify.com/track/4XWaUb7mKRcJR5RPp4IIDr?si=ca241af3467848ef))
- The Vaccines - Headphones Baby ([Spotify](https://open.spotify.com/track/1lD48THcebkuZPKIgoxADP?si=6e891b8c3703415a))
- You Me At Six - SUCKAPUNCH ([Spotify](https://open.spotify.com/track/25bt6pyBdIQ6d8bJ6B2Dxd?si=e0af2bb638f44ebe))

### Beste albums van het jaar
Ook dit jaar kwamen er een aantal knallers uit. Ik heb ontzettend genoten van de eerste twee rerecordings van Taylor Swift (*[Fearless](https://open.spotify.com/album/4hDok0OAJd57SGIT8xuWJH?si=meYctuZ-RlejuGWRntcEEw)* en *[Red](https://open.spotify.com/album/6kZ42qRrzov54LcAk4onW9?si=USB2OuyTRNWJgEpAeD0AMw)*). Ook ben ik steeds meer Lana Del Rey gaan luisteren. Hoewel ik nog niet door haar complete discografie heen ben, staan er echt pareltjes op haar albums die dit jaar uitkwamen: *[Chemtrails Over The Country Club](https://open.spotify.com/album/6QeosPQpJckkW0Obir5RT8?si=Ggm8rUc7S5CoxIE0_wVcjw)* en *[Blue Banisters](https://open.spotify.com/album/2wwCc6fcyhp1tfY3J6Javr?si=1b9ab9781fc247e4)*. Wat een melancholische poëet, die dame. Aanraders? *[Wild At Heart](https://open.spotify.com/track/5RJot1fR8C90lLXzHtUqpo?si=201dda4161c2487e)* en *[Black Bathing Suit](https://open.spotify.com/track/2LQGoKFKkZ9yk3UeYFj2xo?si=2ec30d082afa4dfd)*.

Ook veel gedraaid dit jaar:
- *[a touch of the beat gets you up on your feet gets you out and then into the sun](https://open.spotify.com/album/4KWQ59OXCizPTrq9kADYQi?si=c4b8390d8a6b4657)* van Aly & AJ
- *[The Myth of The Happily Ever After](https://open.spotify.com/album/79TV8acvMeGKGbsBUKvwCI?si=f99ef5ddeece4b0f)* van Biffy Clyro
- *[Happier Than Ever](https://open.spotify.com/album/0JGOiO34nwfUdDrD612dOp?si=7c60984dd2a2466c)* van Billie Eilish
- *[Amazing Things](https://open.spotify.com/album/5mIbeOd1gcpiIq08SQ3rxH?si=6eb0fd7aa925418e)* van DON BROCO
- *[if i could make it go quiet](https://open.spotify.com/album/10nQ1u8Y1zlOb61zwZavDk?si=18199dd785924fee)* van girl in red
- *[If I Can't Have Love, I Want Power](https://open.spotify.com/album/3sq0hRtlT2SYeYajr5Cx22?si=bdfc24765ed04bf2)* van Halsey
- *[SOUR](https://open.spotify.com/album/6s84u2TUpR3wdUv4NgKA2j?si=28564a4e3ed1431a)* van Olivia Rodrigo
- *[Pressure Machine](https://open.spotify.com/album/1qMFjBarjO2xD15BwXZguD?si=42da87f74fd24a2b)* van The Killers
- *[I Don't Live Here Anymore](https://open.spotify.com/album/69jQsPvJzMvcb2fGqI2qaB?si=c6f4997c1c8945c1)* van The War On Drugs

![Evermore goed ingepakt in de auto](/assets/images/blogs/2021/evermore.jpeg)
<div class="image--description">Meesterwerken worden veilig vervoerd in dit huis.</div>

### Games die ik speelde
Dit jaar was geen gamejaar voor mij. Ik heb het een beetje achter me gelaten, lijkt wel. Met vlagen pakte ik *Animal Crossing* op. Zo heb ik dit jaar eindelijk mijn 'vijf sterren'-beoordeling behaald. In augustus kocht ik *51 Worldwide Games*, waar ik in paar weken tijd bizar veel uur aan heb besteed. Sowieso een aanrader als je verslaafd bent aan Solitaire en een Switch hebt.

![Lelietje-van-dalen in Animal Crossing](/assets/images/blogs/2021/animal-crossing.JPG)
<div class="image--description">Mijn allereerste lelietje-van-dalen in *Animal Crossing*!</div>

Ik heb een begin gemaakt aan Watch Dogs 2 op mijn PlayStation 4, maar van die gameplay werd ik ontzettend misselijk. Uiteindelijk heb ik in november mijn PlayStation met games en al verkocht aan iemand die hem een goed tweede leven kon bieden. Gamen is leuk, maar ik begin er steeds minder affiniteit mee te hebben. Zeg nooit nooit, maar voor nu is het goed wat mij betreft.

![Spider solitaire op de Switch](/assets/images/blogs/2021/switch.JPG)
<div class="image--description">Er zitten beschamend veel uren in Spider Solitaire..</div>

### Alle boeken op een rijtje
[97 boeken](/gelezen-in-2021) dit jaar. Elk jaar dat ik lees, lijk ik betere boeken te lezen. Ik weet niet of het komt omdat ik beter ben geworden in boeken selecteren of boeken wegleggen wanneer ze me niet bevallen, maar mijn gemiddelde Goodreads-score zat op een 4.

Boeken die me zijn bijgebleven:
- *[American Harvest: God, Country, and Farming in the Heartland](https://www.goodreads.com/book/show/45892225-american-harvest)* van Marie Mutsuki Mockett
- *[On Writing: A Memoir of the Craft](https://www.goodreads.com/book/show/10569.On_Writing)* van Stephen King
- *[Het is oorlog maar niemand die het ziet](https://www.goodreads.com/book/show/51641876-het-is-oorlog-maar-niemand-die-het-ziet)* van Huib Modderkolk
- *[More Than a Woman](https://www.goodreads.com/book/show/49397893-more-than-a-woman)* van Caitlin Moran
- *[This Is How They Tell Me the World Ends: The Cyberweapons Arms Race](https://www.goodreads.com/book/show/49247043-this-is-how-they-tell-me-the-world-ends)* van Nicole Perlroth
- *[Finding Freedom: A Cook's Story; Remaking a Life from Scratch](https://www.goodreads.com/book/show/53317418-finding-freedom)* van Erin French
- *[Red Notice: A True Story of High Finance, Murder, and One Man's Fight for Justice](https://www.goodreads.com/book/show/22609522-red-notice)* van Bill Browder
- *[The Cellist](https://www.goodreads.com/book/show/55693186-the-cellist)* van Daniel Silva
- *[Working Stiff: Two Years, 262 Bodies, and The Making of a Medical Examiner](https://www.goodreads.com/book/show/18775327-working-stiff)* van Judy Melinek
- *[The Almanack of Naval Ravikant: A Guide to Wealth and Happiness](https://www.goodreads.com/book/show/54898389-the-almanack-of-naval-ravikant)* van Eric Jorgenson
- *[Four Thousand Weeks: Time Management For Mortals](https://www.goodreads.com/book/show/54785515-four-thousand-weeks)* van Oliver Burkeman
- *[The Midnight Library](https://www.goodreads.com/book/show/52578297-the-midnight-library)* van Matt Haig

### 2022 en verder
Mijn favoriete maand van het jaar zit erop. Tijd om naar de toekomst te kijken. Volgend jaar gaat knallen, mits alles doorgaat wat gepland is. Er staat elke maand wel een concert in mijn agenda. In januari laat ik custom oordoppen aanmeten, waardoor ik extra zin heb in de shows. Aankomende zomer zie ik —na twee festivalloze jaren— ook zeker uit naar Rock Werchter en Lowlands. Wellicht een trip naar New York, een weekendje Londen (met de trein!) en een vakantie naar Albanië — mits het politiek rustig is in de Balkan. Meer tijd voor muziek en de andere hobbies op mijn lijstje. Een financieel zonnetje. En wellicht een verhuizing, maar dat zien we dan wel weer.

Mijn goede voornemen? Mijn angsten weer de baas worden. En: leven om te leven. Ik heb een ellendig lange lijst van dingen die ik nog wil oppakken of leren. En ik heb eindelijk een geschikte aanpak gevonden.

Fijne jaarwisseling. Op naar 2022.
