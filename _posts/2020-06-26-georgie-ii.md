---
layout: page
title: "Georgië II — Het land in een notendop"
permalink: /georgie-2
categories:
author: Ilse
---

# Georgië II — Het land in een notendop
<div class="disclaimer">Dit artikel is onderdeel van mijn zesdelige serie over Georgië. Als je hier voor het eerst bent, raad ik je aan te beginnen bij <a href="/georgie-1">Georgië I</a>.</div>

Als je naar Georgië gaat, moet je wat dingen weten. "Men" zegt dat Tbilisi (spreek je uit als *te-bi-LIE-sie*), de hoofdstad van Georgië, goed te doen is voor West-Europeanen. Het is een grote stad, er is veel te zien en je komt redelijk uit de voeten met Engels en wat handen-en-voetenwerk. Maar wij vlogen naar Kutaisi, de tweede stad van Georgië. Zonder planning, met nauwelijks voorkennis. In dit artikel wil ik mijn nakennis met jou delen, zodat je in ieder geval weet waar je aan toe bent. En tegerlijkertijd iets over Georgië leert.

## Het land, de taal
Georgië is niet zo groot. Er wonen iets minder dan 4 miljoen mensen op een oppervlak ter grootte van Nederland en België samen. Van die 4 miljoen mensen wonen er 1,5 miljoen in hoofdstad Tbilisi. Kutaisi heeft zo'n 200.000 inwoners. Andere steden kun je vergelijken met de grootte van Zwolle of kleiner. Niet heel spannend dus.

### De Georgische taal
In Georgië hebben ze een eigen taal: Georgisch. Georgisch is een taal met een eigen alfabet. Het is nergens aan af te leiden. Het Georgisch behoort tot de *Zuid-Kaukasische* of *Kartveelse* talen. Daartoe behoren vijf talen: Georgisch en 4 geografische subtalen van het Georgisch. De term 'Zuid-Kaukasische talen' is meer gebaseerd op de locatie van de talen (ten zuiden van de Kaukasus) dan dat het enige historische waarde heeft. Niemand weet echt waar de oorsprong van deze talen ligt.

Het Georgisch lijkt een beetje op het Grieks en het Arabisch, maar is geen van beide. Het is sierlijk. Het is oud. En het is onleesbaar voor mensen zoals jij en ik. Op borden langs de weg gebruiken ze —gelukkig— ook de Latijnse naam van de dorpen en steden.

![Het Georgisch op een bonnetje](/assets/images/blogs/georgie/papavero.jpg)
<div class="caption">Ons bonnetje van Papavero. Dit is Georgisch. Plus: 71,5 GEL (€18) voor een tweepersoons diner. Ka-tsjing!</div>

![De straatborden in Georgië](/assets/images/blogs/georgie/koeien-op-de-weg.jpg)
<div class="caption">De straatborden van Georgië in twee talen. En koeien langs de weg.</div>

### En het Engels dan?
In Georgië spreken ze nauwelijks Engels. De enige mensen bij wie je enig succes zult hebben, is de jongere generatie. Sommige taxichauffeurs snappen ondertussen wat *city centre* of *airport* betekent, maar je zult een klein Georgisch vocabulair moeten opbouwen, want Google Maps snappen ze ook niet.

## Geld
In Georgië betaal je met de Georgische lari, afgekort GEL. Een lari kun je vergelijken met een 1-euromunt. Een lari kun je vervolgens opsplitsten in 100 tetri — vergelijkbaar met onze centen. Voor €1 krijg je ongeveer 3 GEL (lari). In de stad moet je naar een bank om te pinnen en het is even puzzelen, maar de automaten kun je instellen in het Engels.

![Georgisch geld](/assets/images/blogs/georgie/georgisch-geld.jpg)
<div class="caption">130 lari, ofwel €33.</div>

### Prijzen
Georgië wil misschien bij Europa horen, maar Europese prijzen hebben ze niet. Daarom is Georgië een ideaal vakantieland voor de gierige Nederlander. Voor een kop koffie in een restaurant betaal je omgerekend nog geen 30 cent. Premium benzine heb je voor €0,70 per liter. Een luxe huurauto heb je voor €27 per dag. Een taxirit van 30 minuten kost een euro of 3. En het meest uitgebreide, lekkerste driegangenmenu dat we ooit hebben gehad, kostte €12,50 de neus.

## Het land voor toeristen
Als je nú naar Georgië gaat, mag je jezelf pionier noemen. Georgië is bezig met moderniseren en dat zie je. Overal zijn ze aan het (ver)bouwen. Dat doen ze voor jou, als toekomstig toerist. De Georgische bevolking is ontzettend vriendelijk tegen buitenlanders, want ze zijn blij met toeristen. Je brengt geld mee. Dat kunnen ze wel gebruiken.

### Tijdsverschil
Tijdens de Nederlandse zomertijd is het 2 uur later in Georgië dan in Nederland. In de winter is dit 3 uur.

### Veiligheid
In 2008 was het voor het laatst oorlog in Georgië. Dat was een intern dingetje met Rusland. Het Ministerie van Buitenlandse Zaken geeft twee regio's een 'rood' (negatief) reisadvies: Abchazië in het noordwesten en Zuid-Ossetië in het noorden. Deze twee regio's hebben zich onafhankelijk verklaard. Die onafhankelijkheid wordt erkend door Rusland, Venezuela, Nicaragua, Nauru en Syrië. Echt een rijtje om trots op te zijn. Georgië is het er in ieder geval niet mee eens, net als de rest van de wereld. Momenteel is het relatief rustig in het gebied, maar de grenzen zijn gesloten. Het (directe) grensgebied opzoeken wordt afgeraden.

Maar wat veiligheid betreft: wij waren in Imereti en hebben ons geen moment onveilig gevoeld in Kutaisi en omgeving.

### Mobiel internet
Heb je niet. Je zit in Azië. Geen bereik, geen internet. Ik maakte de fout om Google Maps één keer te openen. Dat trok mijn bundel leeg. Doe niet als mij, zet (en laat) je internet uit.

### Kledingvoorschriften
In Georgië vind je geen *fast fashion*. Hippe kleding wordt niet echt gewaardeerd. Doe het ook alsjeblieft niet aan. Dat komt: de meeste mensen zijn orthodox en dragen *eerbare kleding*. Dat houdt in: nette basiskleding, geen felle kleuren, geen merknamen zichtbaar, alle lichaamsdelen bedekt. De jongere generatie is relatief modern (doch proper) gekleed, maar je ziet het vooral bij de oudere mensen terug. Voor de mannen geldt dat keurige pakken (ook in 30 graden). Voor de oudere vrouw is dat zwart van top tot teen (blouse, rok), vaak met een sjaal als hoofddoek. En wandelstokken. Heel veel wandelstokken.

Als man kun je wel redelijk dragen wat je wilt, maar een korte broek zou ik niet doen. Een t-shirt is prima. Als Europese vrouw wordt je sowieso aangestaard, vooral als je blond of —net als ik— rood haar hebt. Dat komt daar nauwelijks voor, tenzij het geverfd is. Ga veilig voor een lange, wat wijdere broek — ook in warm weer. Korte broeken en rokken worden niet echt gewaardeerd. Ze zeggen het je niet, maar je merkt het wel op straat. Zorg er ook voor dat je schouders te allen tijde bedekt zijn.

## Reis en verblijf
### Vliegen
Georgië is niet te doen met de auto. Althans, zouden we niet aanraden. Je vliegt naar een van de steden. Meestal is dit Tbilisi of Kutaisi. Omdat je de Europese Unie verlaat, heb je een paspoort nodig.

### Accommodaties
Redelijk ouderwets en niet heel veel. Wel spotgoedkoop! Wij verbleven in een appartement, gehuurd via AirBnb, voor €22 per nacht. Dat was een van de duurste AirBnb's die beschikbaar was.

### Auto's en wegen
Drama. Niet aan beginnen als je niet met overtuiging en passie kan rijden. Heb je weleens video's gezien van het motorverkeer in Zuid-Oost Azië? Denk dat, maar dan in auto's. De gemiddelde Georgiër rijdt in een auto van pre-2005 met minimaal vijf deuken en geen ruitenwissers. En ze rijden.. niet zoals je in Nederland doet.

De wegen zijn breed. Heel breed. Je moet niet opkijken als je een 3-baansweg voor jezelf hebt. Maar aan markeringen doen ze niet en het asfalt is zeker niet het Nederlandse ZOAB wat je gewend bent. Het zit ook vol gaten. Daarnaast is de kans groot dat je een babushka, koe, varken of hond voor je auto hebt zodra je de stad verlaat. Hetzelfde geldt voor in de stad, trouwens.

![Koe op de weg II](/assets/images/blogs/georgie/koe-langs-de-weg-ii.jpg)
<div class="caption">Alsof het de normaalste zaak van de wereld is.</div>

![Koe op de weg III](/assets/images/blogs/georgie/koe-langs-de-weg.jpg)
<div class="caption">Lekker grazen langs het spoor.</div>

![Koe op de weg](/assets/images/blogs/georgie/koeien-op-de-weg-ii.jpg)
<div class="caption">Op de doorgaande weg. Je mag hier 80.</div>


Wil je rijden in Georgië? Dan raad ik je eerst aan om 'het rijden op hart in plaats van hoofd' te oefenen in een Zuid-Italiaanse stad. Hoewel het wennen was, konden wij onze draai wel vinden in het verkeer. Gewoon gaan met die banaan.

## De Georgische keuken
### Eten
In Georgië kennen ze geen allergenen en ook geen diëten. Je eet niet Europees, maar Georgisch. De Georgische keuken is puur *comfort food*. Als je naar een restaurant gaat, krijg je vaak veel gerechten in kleine porties. Handig om samen van te smikkelen. Ze schotelen voornamelijk vlees (varken, rund, kip) voor in een sausje. Bij elke maaltijd krijg je wel iets van brood. Daarnaast zijn er veel soorten soep en zit in veel gerechten (verse) kaas verwerkt.

Onze favoriet? De *Imeretische khachapuri*, een soort pizzabrood (zo smaakt het ook) gevuld met kaas.

Ga je naar de supermarkt? Houd er rekening dat ze beperkt zijn in hun aanbod. Geen 26 soorten jam voor jou. Je zult ook geen Engelse etiketten vinden. Het is kiezen wat er lekker uitziet.

### Drinken
Je drinkt wijn, geen bier, in Georgië. Georgië is hét wijnland der wijnlanden. Wijn is hier praktisch ontdekt. Georgische families die op het platteland wonen hebben vaak hun eigen wijngaard en maken dus hun eigen wijn. Deze wijn is een stuk donkerder dan je gemiddelde witte wijn, het is namelijk goudkleurig. Het smaakt anders dan je standaard Nederlandse supermarktwijn, maar het is prima te drinken.

Verder haal je je water bij de supermarkt, want drinken uit de kraan is geen goed idee. Ook tandenpoetsen kun je beter met je gekochte water doen.

## Handig om te weten
### Straathonden
Straathonden komen voor in Georgië. Als in: complete roedels. Niet aaien, want hondsdolheid komt óók voor. Daarnaast: die beesten zijn niet heel hygiënisch. Sommige honden zijn gesteriliseerd en gechipt (geel oormerk), maar dat is echt de minderheid. Hopelijk heb je een redelijk geluidsdichte accommodatie, want ze blaffen graag, ook 's nachts.

![Straathonden in Georgië](/assets/images/blogs/georgie/straathonden.jpg)
<div class="caption">Straathonden voor onze flat.</div>

Dit is een minder leuke melding, maar ga niet naar Georgië als je PETA-campagnes niet aankan. In de stad valt het wel mee, maar zodra je de stad uitrijdt.. Wij hadden in ieder geval nog nooit zoiets gezien. Graatmagere honden. Dan spreken we niet over één rib, maar over lopende skeletten die op het puntje van sterven staan. Honden waarvan je weet dat ze de volgende dag niet halen. En soms al dood zijn.

Soms worden de straathonden bijgevoerd door passerende toeristen. De meeste wegrestaurants verkopen ook brokken. De lokale bevolking heeft daar geen geld voor. Zij weten ook dat het een verloren strijd is — je stelt het alleen maar uit als je niet écht kan helpen.

Hartbrekend. Maar ook de Georgische realiteit.

### Meenemen vanuit Nederland
Medicijnen. Paracetamol voor je standaard pijntjes, diarreeremmers voor een verkeerde maaltijd. *Better safe than sorry.* In het Georgisch ga je je namelijk niet redden bij de apotheek.

[Naar Georgië III — Het loopt allemaal in de soep](/georgie-3)
