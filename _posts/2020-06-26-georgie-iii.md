---
layout: detail
title: "Georgië III — Het loopt allemaal in de soep"
permalink: /georgie-3
categories:
author: Ilse
---

# Georgië III — Het loopt allemaal in de soep
<div class="disclaimer">Dit artikel is onderdeel van mijn zesdelige serie over Georgië. Als je hier voor het eerst bent, raad ik je aan te beginnen bij <a href="/georgie-1">Georgië I</a>.</div>

We waren van 15 tot 19 oktober 2019 in Kutaisi, Georgië. Een reis die in totaal 5 dagen duurde, waarvan we 3 volle dagen in het land waren.

Daar gaan we.

## Het schip is vol
Vliegen naar Georgië duurt zo'n vierenhalf uur vanaf Nederland. We vlogen 's woensdagmiddags om half 5 met WizzAir vanaf Eindhoven Airport.

Omdat we zo kort op vakantie gingen, hadden we geen geld gestoken in het meenemen van een koffer. Al onze voorzieningen zaten in twee tassen van 40x30x20cm. Michael's oude Eastpak rugtas, mijn kleine Adidas dufflebag. Inhoud: nieuw setje kleren, tandenborstel, onderbroek, waterfles en wat entertainment voor in het vliegtuig (e-reader, koptelefoon). En omdat we met een budgetmaatschappij vlogen rond etenstijd, hadden we veel snacks bij ons. Het paste precies.

![Mijn bagage op tafel in huis](/assets/images/blogs/georgie/bagage.jpg)
<div class="image-description">Mijn bagage: een volle tas, een lege waterfles, een jas en een sjaal, mijn go-to item voor reizen (want multifunctioneel: dekentje, kussentje, voetensteun, picknickdeken, tijdelijke mega-tas, handdoek om je handen aan af te drogen wanneer de doekjes op zijn..). En mijn OV-kaart, want Michael kwam vanuit zijn werk in Utrecht en ik vanuit ons huis in Nijmegen.</div>

In het vliegtuig zagen we pas hoeveel mensen er op een doodgewone woensdag naar Kutaisi vliegen. Op de een of andere manier hadden ze het voor elkaar gekregen om de vlucht vol te krijgen. Hoe? Geen idee.

### Het verlaten vliegveld
De vliegreis verliep prima. Omdat we zo laat vlogen en er een tijdsverschil geldt tussen Nederland en Georgië, kwamen we om middernacht aan. We stapten het vliegtuig uit en keken uit op een enorm ontvangstgebouw.. in aanbouw.

We kwamen aan op een piepklein vliegveld ergens in *the middle of nowhere* tussen Europa en Azië. Boven ons zagen we de Melkweg, waar we sterren zagen die we in Nederland nog nooit hadden gezien. Omdat we geen idee hadden waar we moesten zijn, liepen we achter onze mede-passagiers aan richting een verlicht, oud bijgebouw.

Tijd voor een (voor ons onverwachtse) paspoortcontrole. Met een mooie stempel in ons paspoort rijker, liepen we de aankomsthal in. Nou ja, aankomsthal. Aankomsthal slash vertrekhal slash mini-winkelcentrum slash toiletten. Het vliegveld had één hal voor alles.

### De gure transfer
Bij ons vliegticket hadden we voor de zekerheid maar een transfer van het vliegveld naar ons AirBnb-adres geregeld. Puur omdat we niet wisten of er nog taxi's zouden rijden om 12 uur 's nachts. Na lang gezocht te hebben in de kleine ruimte met 2 balies, vonden we eindelijk de balie waar we ons moesten melden voor de transfer. We werden naar een busje geleid waar we een half uur hebben gewacht op onze mede-passagiers. Vervolgens reden we om 1 uur 's nachts in een oud busje (met een best wel guur uitziende man achter het stuur) de weg op.

## Chauffeurs in Georgië
Dit zou een disclaimer moeten zijn voor elke website die ook maar iets vertelt over reizen naar Georgië. Omdat ze dat niet doen, doe ik het maar.

1. Chauffeurs spreken geen Engels, kunnen ons alfabet niet lezen en weten niet wat Google Maps is.
2. De Georgische wegen zijn slecht. Nog slechter dan de grappen die we over Belgische wegen maken. Of over de Italiaanse B-wegen, mocht je die ooit hebben bereden. Nee, dit is gewoon helemaal niks.
3. De mensen rijden op z'n Georgisch. Dat zie je aan de deuken in *alle* auto's op de weg. Dat merk je ook als je zelf wordt vervoerd.
4. Angstkreten zijn normaal. Een gebedje kan geen kwaad voordat je een taxi instapt.
5. Ze zitten gewoon op hun telefoon als ze met 90 over een slecht wegdek rijden. Inhalen doen ze op het laatste moment, ook als je zelf denkt: "Dat kán toch helemaal niet meer?!?"
6. Als je nog nooit last hebt gehad van wagenziekte, ga je dat hier sowieso meemaken.

Ofwel: schrijf cinnarizine maar op je paklijst voor Georgië.

We hadden een blaadje met ons adres: Javakhishvili met een huisnummer. Maar dat adres bleek niet te bestaan, óók niet volgens Google Maps. Nadat de chauffeur ons drie keer over dezelfde weg reed zonder het huisnummer te vinden, hebben we maar gezegd dat hij ons maar ergens moest afzetten. Gewoon om die man uit zijn lijden (van ons) te verlossen. Bij een enorme kruising zeiden we vaarwel.

Het was ondertussen half 2 's nachts en daar stonden we, met z'n tweeën in een verlaten buurt ergens in een onbekende stad in Eurazië. Het was donker en we werden omringd door straathonden en gebouwen die leken alsof ze sinds de val van de Sovjet-Unië niet meer bewoond waren. Guur? Ja. Creepy? Een beetje. Onveilig? Moesten we nog achter komen.

![In het donker I](/assets/images/blogs/georgie/in-het-donker-1.jpg)
<div class="image-description">Waar we werden afgezet.</div>

![In het donker II](/assets/images/blogs/georgie/in-het-donker-2.jpg)
<div class="image-description">We liepen maar wat rond.</div>

![In het donker III](/assets/images/blogs/georgie/in-het-donker-3.jpg)
<div class="image-description">Misschien een beetje verdwaald..</div>

### De redder in nood
Dus we zijn de huizen afgelopen in de hoop dat we ergens het juiste huisnummer vonden. We hebben de straat drie keer afgelopen, waarbij we zelfs bij een militair politiebureau hebben aangeklopt of ze ons konden helpen. Die arme gasten wisten van niks. "Ja, ga maar links." Uhu.

We hadden beide geen bereik op onze mobiele telefoons, dus we konden David niet bellen voor instructies. We werden een beetje moedeloos.

En toen stopte er een auto voor onze neus. "AirBnb?"

Die beste man heeft ons opgezocht op straat, want hij kon ons óók niet bereiken. En vond ons gewoon. Held.

## De (on)bewoonde flat
David leidde ons naar een van de flats waarvan we dachten dat hij onbewoond was. Nee, hij had geen straatnaam, en nee, hij had ook geen huisnummer. Vandaar dat we 'm niet vonden. Daar stapten we de meest minimale lift in die nooit door een Nederlandse periodieke keuring heen zou komen en vervolgden we onze weg naar de negende verdieping. Met al het gekraak van dien. Daar deed meneer de enorme ijzeren deur open.

Holy moly.

Glimmende vloeren. Een enorme leren bank. Een keuken met bar. En alles spik en span. Misschien een beetje ouderwets aangekleed, maar zeker weten meer dan dat wij ooit hadden verwacht.

"This is my sister's secondary home. She stays here when she's back from Germany, where she studies and works."

![Ons appartement](/assets/images/blogs/georgie/ons-appartement.jpg)
<div class="image-description">De bank, de bar en onze bagage.</div>

Dus dát is wat de Georgische jeugd blijkbaar doet. Die zijn niet gek. Die weten: "Hier wordt het helemaal niks" en vluchten naar het buitenland voor een studie en/of werk. Vervolgens verdienen ze daar in een week wat ze in Georgië in een maand zouden verdienen. Dat geld investeren ze vervolgens in een goedkoop appartement in de buurt van hun ouders. Om het vervolgens te verhuren voor (Europees) goedkope prijzen (€22/nacht) aan toeristen.

In een kwartier legde David uit hoe het appartement werkte. Toen gaf hij ons de sierlijke, stalen sleutel van de ijzeren poort en liet hij ons met rust. We waren kapot van de reis en vielen we als een blok in slaap.

Eenmaal in de ochtend konden we écht zien waar we waren beland.

[Naar Georgië IV — Een eerste indruk](/georgie-4)
