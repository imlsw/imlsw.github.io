---
layout: detail
title: "14 dagen, 5.000 kilometer dwars door Europa"
working-title: "De laatste halte.. of toch niet?"
note: "Deel VI"
permalink: /roadtrip-6
categories:
author: Ilse
---

We zouden wel langer in Mostar willen blijven om bijvoorbeeld te raften op de Neretva, maar het was echt té warm om daar langer te verblijven. Vandaar dat we verkoeling zochten, als laatste plek voordat we naar huis gingen: op het eiland Krk in Kroatië.

![Het platteland van Bosnië](/assets/images/blogs/kroatie/10-platteland.jpg)
<div class="image--description">Het platteland van Bosnië nabij Tomislavgrad.</div>

![De weg door Bosnië](/assets/images/blogs/kroatie/10-bosnisch-dorp.jpg)
<div class="image--description">Via de M6.1 reden we omhoog door dit landschap met af en toe een Bosnisch dorpje.</div>

![De weg door Bosnië](/assets/images/blogs/kroatie/10-wegen.jpg)
<div class="image--description">Door de heuvels heen</div>

![Door de heuvels heen](/assets/images/blogs/kroatie/10-wegen-2.jpg)
<div class="image--description">Je mocht hier 80, maar de meesten reden er 100.</div>

![Ruïnes in Bosnië](/assets/images/blogs/kroatie/10-wegen-3.jpg)
<div class="image--description">Na Livno waren de meeste huizen verlaten. We zagen hier ook een raaf op een van de ruïnes zitten.</div>

![Een verlaten huis in Bosnië](/assets/images/blogs/kroatie/10-huis.jpg)
<div class="image--description">De staat van de meeste huizen in deze buurt.</div>

![Heuvelachtig Bosnië](/assets/images/blogs/kroatie/10-wegen-4.jpg)
<div class="image--description">De heuvels hielden niet op. Het was prachtig.</div>

![Door het oude grasland](/assets/images/blogs/kroatie/10-grasvlakte.jpg)
<div class="image--description">We moesten op een gegeven moment door het dal heen. Dit was de grasvlakte waar echt niks gebeurde.</div>

![Oud bos](/assets/images/blogs/kroatie/10-oud-bos.jpg)
<div class="image--description">Bosnië doet zijn naam eer aan en is voornamelijk bebost met ontzettend oude bomen, zoals deze dennen.</div>

## De verkeerde grenspost
Onze navigatie leidde ons naar een bijzondere grenspost. We zijn door de jaren heen best wel vaak via een gure weg richting een grenspost geweest en dat ging gewoon altijd goed: hoe slecht de weg ook is, je komt er wel door. Na 12km over een grindpad door oeroud bos te hebben gereden, werd ons echter verteld dat we de grens niet over mochten. Maar.. dan moesten we 12km terug via een gure bergweg en de auto vond dat niet heel leuk. Het piepte, kraakte en de motor werd warm. Yikes.

![Verstofte auto](/assets/images/blogs/kroatie/10-auto.jpg)
<div class="image--description">Na twee keer 12km over een grindpad was de auto compleet verstoft. Tevergeefs probeerden we de achterruit schoon te houden, maar zoals je ziet is dat niet echt gelukt.</div>

## Via Bihać en Plitvice
De verkeerde grenspost kostte ons anderhalf uur aan tijd en een boel stress, want de auto had duidelijk wat schade opgelopen. We namen ons verlies en reden om richting Bihać, waar we via een grote grenspost Kroatië weer in konden.

![Doorgekrast plaatsbord](/assets/images/blogs/kroatie/10-naamborden.jpg)
<div class="image--description">Veel van de naamborden in Bosnië zijn in Latijn en Servisch. Maar in noordwest Bosnië zagen we ze voornamelijk zo.</div>

![Mijnbord](/assets/images/blogs/kroatie/10-mijnen.jpg)
<div class="image--description">Net als in het gebied rondom Plitvice (Kroatië) komen hier ook mijnen voor. Dit was in de bergen nabij Bihać.</div>

![Bosnië in de verte](/assets/images/blogs/kroatie/10-richting-bihac.jpg)
<div class="image--description">Blijft mooi.</div>

![De kustlijn van Kroatië](/assets/images/blogs/kroatie/10-senj.jpg)
<div class="image--description">Terug aan de kust in Kroatië, nabij Senj.</div>

## Welkom (terug) aan zee
Na een lange tocht door Bosnië kwamen we 's avonds eindelijk aan op Krk. Vorig jaar zijn we ook op Krk geweest en dat was een nachtmerrie. Het was er 40 graden en 's nachts begon het te stormen, wat ons tentje helemaal niet leuk vond. Daarnaast stonden we op een camping die ook fungeerde als kamp voor Slovenen. 's Nachts was het er luidruchtig — de mensen zaten tot een uur of 3 te bivakkeren voor hun veel te oude stacaravan. Ook was het vanaf ons plekje —het enige plekje met een beetje schaduw— ruim 5 minuten lopen naar het enige toiletgebouw. Nee, dat doen we niet weer. Dat dachten we in ieder geval.

Maar nu hadden we een ander doel: een betere camping (lees: resort) in het noorden van Krk, nabij Omisalj. De camping stond goed aangeschreven en had voldoende schaduw, dus waarom zouden we het niet proberen? Dan geven we Krk een tweede kans. Nou, dat liet het eiland zich geen twee keer vertellen — het was er met 32 graden de koelste plek van de hele vakantie.

![Pizza in Kroatië](/assets/images/blogs/kroatie/10-pizza.jpg)
<div class="image--description">Lange reis? Check. Pizza margherita met olijven, alstublieft.</div>

![Strand nabij Njivice](/assets/images/blogs/kroatie/10-strand.jpg)
<div class="image--description">Het was 20 minuten lopen van onze campingplek naar Njivice, het dorpje. Het strand was populair en werd voornamelijk bezocht door mensen uit Rijeka.</div>

![Gegrilde brasem](/assets/images/blogs/kroatie/10-vis.jpg)
<div class="image--description">Gegrilde brasem met aardappelen en spinazie. En knoflook"brood" (pizzabodem).</div>

### Slecht weer op komst
Nadat we in Medulin 's nachts werden verrast door onweer en regen, zijn we extra op het weer gaan letten. Komt er regen of onweer aan? Dan moeten we onze plannen aanpassen. Zo ook op Krk. We zagen al dat er later die week regen en onweer op komst was, maar tijdens onze tweede dag werd deze vooruit geplaatst. Niet dat onze weerapp het altijd goed heeft, maar ook Windy.com liet zien dat er slecht weer ontstond boven Italië, Oostenrijk en Kroatië. En die zou voornamelijk Istrië en het gebied rondom Krk aandoen. Tsja, wat doe je dan? Een dag slecht weer in je tentje of op naar de zon? En: het was maandag. We zouden er nog drie dagen staan voordat we richting huis gingen.

Vorig jaar hebben we onze spullen nat in moeten pakken en thuis moeten laten drogen. Alles stonk. Het hele huis werd smerig. En de boel schoonmaken was geen pretje in ons appartement. Dus we besloten een laatste duik te nemen, alles droog in te pakken en de rest van de rit af te sluiten met hotels. In Italië.

![Cocktails](/assets/images/blogs/kroatie/10-cocktails.jpg)
<div class="image--description">Cocktails ter afsluiting van ons avontuur in Kroatië. Lekka!</div>

## Viva Italia
Wat is er nou leuker dan een spontane Italië-tour? We begonnen in Venetië, waar we een hotelletje hadden in Favaro Veneto. Dat had een reden, want je mag (en kan) natuurlijk Venetië niet in met je auto. Omdat we vroeg waren vertrokken, bezochten we diezelfde dag Venetië. Geen van ons was er ooit geweest en we waren voorbereid op het ergste: veel toeristen en echt een teleurstellende stad. Dat hadden we natuurlijk ook in Dubrovnik gezien. Maar Venetië bleek rustiger en leuker dan verwacht, ook omdat het regende. Omdat we geen idee hadden wat we konden zien, zijn we maar gewoon in de stad gaan rondlopen. We wisten dat er ergens een groot plein was, maar waar?

Die hebben we uiteindelijk niet gevonden, maar we hebben wel lekkere lasagne gegeten als lunch.

![Venetië in de regen](/assets/images/blogs/kroatie/11-venetie.jpg)
<div class="image--description">Regen in Venetië.</div>

![Woning in Venetië](/assets/images/blogs/kroatie/11-venetie-2.jpg)
<div class="image--description">De huizen waren best bijzonder. We hadden veel opgepoetste schijn verwacht, maar niet dit.</div>

![Waterwegen in Venetië](/assets/images/blogs/kroatie/11-venetie-3.jpg)
<div class="image--description">Water, water, water. De meeste mensen zaten veilig op het terras te schuilen voor de regen.</div>

![Verse lasagne](/assets/images/blogs/kroatie/11-lasagne.jpg)
<div class="image--description">Verse lasagne in Venetië. Puur genieten dit.</div>

![IJsjes](/assets/images/blogs/kroatie/11-ijsje.jpg)
<div class="image--description">IJsje om het af te leren.</div>

![Kroegentocht](/assets/images/blogs/kroatie/12-kroegentocht.jpg)
<div class="image--description">Mini-kroegentocht door Favaro Veneto, waar ze dol zijn op Leffe Rouge en Birra Moretti La Rossa. Dat kwam van de tap en moesten we natuurlijk proberen. In Italië krijg je bij drank (wijn én bier) altijd een bakje naturelchips geserveerd. Lekka!</div>

## Tour d'Italia
Vanaf Venetië gingen we terug naar huis. De auto was op en vanwege het slechtere weer vonden we het ook wel goed geweest. Onze eindbestemming die dag was zover mogelijk richting Milaan komen, maar wel met een omweg. We hadden tijd over, dus waarom niet een voedseltour? We besloten de heilige drie-eenheid te bezoeken: lunchen in Bologna (pasta bolognese), souvenirs uit Modena (balsamico-azijn), avondeten in Parma (Parmaham, Parmezaanse kaas).

Dat was de moeite zeker waard.

![Pasta bolognese](/assets/images/blogs/kroatie/12-pasta.jpg)
<div class="image--description">Tagliatelle al ragù bolognese in Bologna.</div>

![Een kaas- en worstplankje](/assets/images/blogs/kroatie/12-kaas.jpg)
<div class="image--description">Bij een wijnbar in Parma bestelden we een kaas- en vleesplankje voor één persooon. Zie hier: Parmaham en Parmezaanse kaas in Parma. Die hebben we natuurlijk als echte Nederlanders binnen 20 minuten opgegeten. Normaal eet je het met een wijntje, maar we moesten nog 3 uur rijden naar Como. Vandaar: espresso en americano.</div>

## Terug naar huis
Diezelfde avond kwamen we aan bij ons hotel in Como, vlakbij de Zwitserse grens. Omdat de auto er slecht aan toe was en we geen bergwegen meer durfden te nemen, zijn we maar via de Autostrada gegaan. Aan de grens kochten we een vignet voor Zwitserland, zodat we in één dag naar huis konden tuffen.

Plus: ik was nog nooit in Zwitserland geweest een dit was een bijzondere kennismaking met het veel te dure land. We vonden de €11 die het hotel vroeg voor ontbijt al duur, dus besloten 'onderweg wel wat te halen'. Uiteindelijk hebben we meer dan €30 besteed aan smerige broodjes en koffie van tankstations in Zwitserland. Au.

![Wolken in Zwitserland](/assets/images/blogs/kroatie/12-zwitserland.jpg)
<div class="image--description">Prachtige wolken 's ochtends in Zwitserland.</div>

![Regen in Zwitserland](/assets/images/blogs/kroatie/12-zwitserland-2.jpg)
<div class="image--description">En toen begon het te regenen.</div>

## In het kort
Omdat het rustig was op de wegen, waren we binnen één dag thuis. En dat was ook wel fijn. De vakantie was heerlijk. We voelden ons koning ter rijk na het ontdekken van zoveel mooie plekken. Het was ook veiliger om in Zuid-Europa te zijn dan in Nederland: waar in Nederland de coronabesmettingen hoog opliepen (10.000+..) waren het er in Kroatië, Montenegro en Bosnië *samen* gemiddeld 100 per dag.

We hebben wel het idee dat we Kroatië hebben uitgespeeld. De campings zijn er prachtig en het leven is er bijzonder Europees, maar de kustlijn is overal hetzelfde. Bosnië en Montenegro waren zo'n heerlijke afwisseling: daar willen we nog wel vaker heen. Vooral om de omgeving bij Sarajevo, nationaal park Dumitor en de Tara-canyon te ontdekken. En dan pakken we direct Albanië mee, want dat durven we nu ook aan.

![Bier en wijn](/assets/images/blogs/kroatie/13-thuis.jpg)
<div class="image--description">De beste souvenirs: bier, wijn en (niet afgebeeld) voedsel. De koelkast staat voor de komende maanden in ieder geval goed gevuld.</div>

We waren precies twee weken weg en de reis kostte iets meer dan €1.200,- per persoon, inclusief voorbereidingen. Zoiets hadden we van tevoren ook berekend. De kosten liepen vooral in de laatste twee dagen op: hotelletjes, duur eten en tolwegen, inclusief een vignet voor Zwitserland. Maar: het was het allemaal waard.

De kapotte e-reader heb ik ondertussen ook vervangen. De ochtend nadat we thuiskwamen, heb ik direct een nieuwe besteld. Dit keer een Kobo Libra H2O. Met hoesje. Want na twee keer een kapot scherm lijkt me dat verstandiger.
