---
layout: page
title: "Georgië V — Terug in de tijd"
permalink: /georgie-5
categories:
author: Ilse
---

# Georgië V — Terug in de tijd
<div class="disclaimer">Dit artikel is onderdeel van mijn zesdelige serie over Georgië. Als je hier voor het eerst bent, raad ik je aan te beginnen bij <a href="/georgie-1">Georgië I</a>.</div>

Voor onze tweede dag in Georgië hadden we een auto gehuurd. Een auto huren is voor ons een nieuw concept. Tijdens onze vakantie naar Kreta (2018) huurden we ook een auto, een gloednieuwe Renault Twingo. Doen we niet weer. Die hebben we letterlijk 50% van de keren moeten aandrukken omdat de accu telkens leeg was. En het motormanagementlampje brandde constant. Maar goed, dat is een ander verhaal.

## Een auto huren in Georgië
We hadden de vorige dag via internet een autoverhuurbedrijf gevonden die haar diensten in het Engels aanbood. Een redelijk uniek dingetje in Georgië. Dat ging via een telefoontje naar *[de meest betrouwbare site](http://rentalauto.ge/shop/nissan-x-trail-4wd/)* die we konden vinden. We kozen voor een 4x4, aangezien we hadden gelezen dat de wegen in de Georgische steden prima te doen zijn, maar dat het op het platteland drama is. Vandaar: een Nissan X-Trail voor €27 (100 GEL) per dag.

Om 9 uur spraken we af voor de deur van een restaurantje bij ons in de buurt. Na een korte kennismaking met de mannen (en de auto), kregen we de sleutel. Geen borg, geen handtekening, niks. "We halen hem morgenochtend om 10 uur weer op, dan kun je ook betalen. Cash, alsjeblieft." Prima!

![Onze huurauto](/assets/images/blogs/georgie/onze-huurauto.jpg)
<div class="caption">Onze huurauto in het wild.</div>

Onze eigen Nissan X-Trail. Wel een auto uit 2005. En een import uit Japan, aan de stickers te zien. Het dashboard klopte ook niet helemaal, omdat je vanaf de bestuurdersstoel niet kon zien hoe hard je reed. We kwamen er later achter dat ze het stuur naar links hadden verplaatst.

Ik had nog nooit in een SUV gereden, laat staan een automaat. Aanrader.

## Boodschappen
Het eerste wat we deden was met de auto naar de Kutaisi-Khoni-Samtredia, de grotere weg die van Kutaisi naar Khoni naar —jawel— Samtredia leidt. Aan deze straat zat de Spar, de grootste supermarkt die we konden vinden. Als je een gebouw van de grootte van deze Spar zou vinden in Nederland, België of Frankrijk, zou je denken: "Een hypermarché!" Dat gaat dus niet op voor Georgië. Hoewel het winkelpand enorm was —zelfs niet te vergelijken met sommige supermarkten in Frankrijk— was er niet bepaald veel te krijgen. De groentesectie was zo groot als de gemiddelde Albert Heijn.

![De Spar van binnen](/assets/images/blogs/georgie/de-spar-van-binnen.jpg)
<div class="caption">Het lijkt heel groot, maar dat viel echt tegen. Ook hier weer die snoepbak van gisteren. Wat hebben die Georgiërs toch met snoep?</div>

We hadden wel eten en drinken nodig voor onze rit de bergen in, dus we gooiden de achterbank vol met water, appels, bananen, mueslirepen en brood. On y va!

## De stad uit
We hadden twee doelen voor die dag. De eerste was de Okatse-canyon. De Okatse-canyon is een 6 kilometer lange wandelroute, waarvan je 2 kilometer op een metalen wandelpad langs een kloof (en bijbehorende rivier) heen loopt. Het was een uurtje rijden naar Zeda Gordi, waar de looproute start.

### De natuur in
Vanaf de Spar reden we de (ik verzin dit niet) Kutaisi-Tskaltubo-Tsageri-Lentekhi-Lasdili op. Het mooie van de wegennamen in Georgië is dat je precies weet waar je heen rijdt. Én in welke volgorde de plaatsen voorbijkomen. "Welk gehucht is dit?" "Oh, we waren net in Kutaisi, hier staan drie huizen, dat zal wel Tskaltubo zijn."

Zodra we de stad uitreden, wisten we niet wat we zagen. Ik weet niet hoe het met jou zit, maar ik ben nog nooit in écht ongecultiveerd landschap geweest. Want, laten we eerlijk zijn: Europa is zo gecultiveerd als maar kan. Het meest wilde stukje natuur in Nederland zijn waarschijnlijk de Oostvaardersplassen, maar ook dat wordt bijgehouden. Je kunt in West-Europa niet 'even het bos in' zonder aangeplante bomen —of hun nabestaanden— te zien.

![Hooiruiters](/assets/images/blogs/georgie/hooiruiters-georgie-ii.jpg)
<div class="caption">Hooiruiters in Georgië. Deze zagen we héél vaak.</div>

![Uitzicht in Georgië](/assets/images/blogs/georgie/uitzicht-in-georgie.jpg)
<div class="caption">Vanaf de 'grote straat' een kleine zandweg op.</div>

In Georgië is dat niet het geval. Georgië is leeg. Je ziet.. échte natuur. Zoals het zou moeten zijn.

### Geen GPS
In onze auto zat geen GPS ingebouwd. We moesten het doen met onze offline Google Maps. Maar wat ze je niet vertellen is dat een groot deel van Georgië niet op Google Maps staat. Je moet je wel beseffen dat dit niet de westerse wereld is. Alles gaat hier op z'n tijd.

Dus we zijn meermaals verdwaald. Zelfs meerdere keren op dezelfde straat. Hoe? Ik weet het ook niet.

## Spaoord Tskaltubo
De eerste stad die we tegenkwamen was Tskaltubo (წყალტუბო), 15 minuten rijden van Kutaisi. Het is een oud spaoord. Vroeger ging de elite hier naartoe om te baden. Ik keek even op Wikipedia wat ik erover kon vinden:

"De stad staat bekend om zijn zachte klimaat en warme, *licht radioactieve* thermische bronnen. De bronnen werken tegen reuma en andere gewrichtsaandoeningen."

Blijkbaar zit er radon in het water, een 'zijproduct' van uranium. Het wordt in badhuizen "geprezen" om haar helende werking bij bijvoorbeeld reuma, maar is tegelijkertijd kankerverwekkend. Plot twist: het wordt ook gebruikt om kanker te bestrijden.

En: Stalin had hier een privé-bad. Hij kwam immers uit Gori, 3 uur rijden van Tskaltubo.

### Vervallen en verlaten
Van die thermische bronnen vind je zo niks terug in Tskaltubo. De spaoorden zijn vergeten en vervallen. Net als de rest van het stadje. Een van de eerste, grote gebouwen die we tegenkwamen was een enorm oud appartementencomplex. Het zag er onbewoonbaar uit: geen ramen, geen deuren, geen kleuren — niks. Toen we nog eens keken, zagen we dat er toch gordijntjes hingen. Interessant.

Naast die grote, (semi-)leegstaande gebouwen, heeft Tskaltubo ook veel grote, lege wegen. Ik denk dat we drie auto's hebben gezien toen we door de stad reden. Er waren —letterlijk— meer kippen dan mensen op de weg.

## Armoede in Georgië
Vanaf Tskaltubo reden we door naar ons volgende knooppunt: Khoni (ხონი). Die 10 minuten brachten de mooiste natuur in heel Georgië met zich mee: weilanden (die niet waren afgezet) waarin koeien stonden te grazen. Langs de weg liepen varkens met biggetjes, kippen en ezels. En we haalden een man in die met paard en wagen een flinke hoeveelheid stro aan het verzetten was. Zo onwerkelijk.

Welkom in de middeleeuwen.

![Varkens langs de weg](/assets/images/blogs/georgie/varkens.jpg)
<div class="caption">Varkens langs de weg, iets voor Khoni.</div>

![Paarden op de weg](/assets/images/blogs/georgie/paarden-op-de-weg.jpg)
<div class="caption">Even je paarden uitlaten en dan gezellig midden op de weg staan kletsen met een voorbijganger. Alleen in Georgië.</div>

### De keerzijde
In Khoni aangekomen kwamen we al snel tot de conclusie dat deze manier van leven ook nadelen met zich meebrengt: armoede. Heel veel armoede. Dat zag je niet alleen aan de gebouwen en de straten, maar ook aan de mensen. En de graatmagere honden.

We zagen graatmagere honden die hinkelend de straat overstaken. Graatmagere puppies die geen dag meer zouden leven. Graatmagere honden in de zon en in de schaduw, dood.

Hoewel ik mijn fotocamera in handen had, heb ik geen foto's gemaakt. Dat kon ik niet over mijn hart verkrijgen.

### Een kudde koeien
In Khoni aten we een broodje en gingen we richting het noorden, de bergen in. Vlak na het dorpje Khidi (ხიდი) kwamen we een kudde koeien tegen, zonder boer. Die stonden —natuurlijk— op de weg. Even later kwamen er ook nog wat varkens aangelopen. Van wie al deze beesten waren, wisten we niet. Maar hoe kom je er doorheen?

![Koeien langs de weg](/assets/images/blogs/georgie/koe-langs-de-weg-iii.jpg)
<div class="caption">Vlak voor de kudde koeien. Dit hadden we als een teken moeten zien.</div>

Iets waar we al heel snel achterkwamen: toeteren werkt niet. Oh, wat hebben we gelachen. Alsof die beesten een claxon herkennen. Die gaan echt niet aan de kant. De truc is om heel langzaam door te rijden, dan gaan ze vanzelf aan de kant.

Een paar minuten en tientallen meters later konden we verder, op weg naar Okatse-canyon in Zeda Gordi (ზედა გორდი).

## Okatse-canyon
Eenmaal bij Okatse-canyon aangekomen, parkeerden we de auto op de parkeerplaats. Daar was het druk. Niet per se met bezoekers, nee: met verkopers. We zagen er met onze wandelkleding en rugtassen duidelijk uit als toeristen. Dus werden we belaagd door mensen die wat van ons wilden. Voor 5 GEL (€1,27) een flesje water. Die is gek! Voor diezelfde prijs hadden we net geluncht.

Nadat we de verkopers hadden afgewimpeld, konden we naar het bezoekerscentrum. Daar kochten we voor 8 GEL (€2) per persoon een kaartje voor de wandelroute en -brug.

![Wandelen door het bos](/assets/images/blogs/georgie/wandelen-door-het-bos.jpg)
<div class="caption">Het begin van de wandelroute.</div>

### De wandeling
De Okatse-wandelroute begint achter het bezoekerscentrum. Het wandelpad is duidelijk aangegeven: een relatief nieuw, kronkelend stenen pad. De eerste etappe gaat door het heuvelige weides waar rundvee vrij rondloopt. Daarna vervolg je je weg door de wijde bossen van het Dadiani-park. Na een klein halfuurtje lopen kom je uit bij de metalen brug, waar je je ticket laat controleren en langs de kloof mag lopen. Vervolgens loop je dezelfde weg weer terug naar het bezoekerscentrum.

![Door de koeien lopen](/assets/images/blogs/georgie/door-de-koeien-lopen.jpg)
<div class="caption">De koeien waren gelukkig gewend aan wandelaars. Ze bleven rustig grazen.</div>

Die hele wandelroute kun je dus ook per auto afleggen, maar daarvoor moet je (verplicht) een 4x4 hebben of in een taxibusje stappen. Daar hadden we geen zin in, vandaar dat we gingen lopen.

![De rijroute van Okatse Canyon](/assets/images/blogs/georgie/rijden-in-okatse.jpg)
<div class="caption">Goed dat we niet gingen rijden. Dit was de route. Die gaten waren soms wel 30cm diep. Je mocht dan ook alleen met een 4x4 de rijroute doen.</div>

![Sprookjesbos](/assets/images/blogs/georgie/sprookjesbos.jpg)
<div class="caption">Oude bomen. Net een sprookjesbos.</div>

Onderweg kwamen we schitterende uitzichten tegen. Het zonnetje scheen, de lucht was blauw, er stonden oeroude bomen én we hadden fans. Weet je de straathonden nog? Nou, die lopen dus ook gewoon in dit natuurgebied. Samen met onze vijf viervoeters wandelden we naar de brug en weer terug.

![Wandelen door het natuurgebied met straathonden](/assets/images/blogs/georgie/wandelen-met-straathonden.jpg)
<div class="caption">De straathonden die ons vergezelden. Op de achtergrond het Kaukasus-gebergte.</div>

![De wandelpaden van Okatse](/assets/images/blogs/georgie/de-wandelpaden-van-okatse.jpg)
<div class="caption">De wandelroute was prima te doen met deze viervoeters.</div>

![Onze horde straathonden](/assets/images/blogs/georgie/onze-horde-straathonden.jpg)
<div class="caption">Ze liepen tot de uitgang mee.</div>

Al met al deden we zo'n 2 uur over de hele tocht. Dat was inclusief het inhalen van toeristen op de brug en het eten van lunch op een bankje met magisch uitzicht.

![De metalen wandelbrug](/assets/images/blogs/georgie/okatse-canyon.jpg)
<div class="caption">De metalen wandelbrug loopt langs de kloof. Dat ziet er ongeveer zo uit.</div>

![Uitzicht van Okatse](/assets/images/blogs/georgie/uitzicht-in-okatse.jpg)
<div class="caption">De trappen af.</div>

![De trappen van Okatse](/assets/images/blogs/georgie/traplopen-in-okatse.jpg)
<div class="caption">Je moet wel wat fysieke conditie hebben om de constante trappen op-en-neer te gaan.</div>

![De Okatse-rivier](/assets/images/blogs/georgie/naar-beneden-kijken.jpg)
<div class="caption">Uitzicht vanaf het plateau op de Okatse Canyon-brug.</div>

## Jurassic Park
Vanaf Zeda Gordi reden we dezelfde weg terug naar onze tweede bestemming: Sataplia Nature Park, net boven Kutaisi. Sataplia is een nieuw park. Je komt aan op een enorme parkeerplaats en koopt een ticket voor een tour, want je mag niet vrij rondlopen. Hoewel het officieel nog hoogseizoen was, deden we de tour samen met één andere toerist.

![Onderweg naar Sataplia](/assets/images/blogs/georgie/de-wegen-van-georgie-ii.jpg)
<div class="caption">Terugrijden richting Kutaisi.</div>

![Water over de weg](/assets/images/blogs/georgie/water-over-de-weg.jpg)
<div class="caption">Vlakbij Zeda Gordi liep er een rivier over de weg. Rechts was geen railing, maar een afgrond van een paar meter hoog.</div>

Sataplia is gebouwd rondom iets heel gaafs: voetafdrukken van dinosaurussen. Daar zijn er best veel van, een stuk of 100, in één ruimte. Maar het valt vies tegen zodra je er eenmaal bent. Het is gebouwd voor toerisme: brede paden, veel bankjes, typisch Europese stijl.

### De tour
Heb je geen conditie? Dan raad ik je niet aan deze tour te nemen. Je begint namelijk met zo'n 200 meter wandelen tegen een berg op. En die is niet vlak. Terwijl we aan het hijgen waren, vertelde de tour guide ons iets over de historie van het gebied.

Na een paar minuten kwamen we aan bij de eerste bezienswaardigheid: het gebouw met de voetafdrukken. Het gebouw is gebouwd op een rots waar de afdrukken zijn gevonden. Via een brug loop je er overheen. Het zijn er veel, maar spectaculair is het niet.

![De voetstappen van dino's](/assets/images/blogs/georgie/dinosaurus-sporen.jpg)
<div class="caption">De voetstappen in kwestie. Hier waren er een stuk of 100 van. Ze weten nog niet zeker van welke dinosaurus deze afkomstig waren.</div>

### De grotten
Gelukkig konden we de tour vervolgen met een tour door de grot. Georgië heeft veel grotten, waarvan één in dit park: de Prometheus Cave. De grot is onderdeel van een 30km-lange grot, maar daar krijg je maar een paar honderd meter van te zien. Dat komt omdat ze geen geld hebben om de rest te onderzoeken. Tijdens de tour werd daar ook nadruk op gelegd.

![Stalactieten in de grot](/assets/images/blogs/georgie/in-de-grot.jpg)
<div class="caption">Stalactieten in de grot. Tijdens een andere tour kwamen we erachter dat zo'n grot er duizend jaar over doet om 1cm aan stalactiet te vormen. Je mag er dan ook absoluut niet aanzitten — een onzichtbaar stukje stof kan er al voor zorgen dat hij verstopt raakt.</div>

De grot was leuk, maar niet heel boeiend. Michael en ik bezoeken elke vakantie wel 1 of 2 grotten en sommige tour guides kunnen echt goed vertellen daarover. Deze viel tegen. De rest van het park trouwens ook niet heel boeiend. Het hoogtepunt was het panorama-platform dat ze hebben gebouwd. Vanaf dat punt heb je een prachtig uitzicht op Kutaisi. En er is een klein museum.

![Uitzicht op Kutaisi vanaf het uitkijkplatform](/assets/images/blogs/georgie/uitzicht-kutaisi.jpg)
<div class="caption">Het uitzicht richting Kutaisi. Op de voorgrond de uitlopers van het Kaukasus-gebergte. Vanaf hier (in de bergen) zie je dat Kutaisi in een dal ligt. Verderop beginnen de bergen weer. Het witte wat je over de stad ziet hangen in smog.</div>

## Onwards to our next adventure
Na de middag waren we ook klaar in Sataplia. Toen vroegen we ons af: "Wat gaan we nu doen?" We hadden immers de auto de rest van de dag. Dus besloten we te gaan touren — iets waar ik persoonlijk heel slecht in ben. Want: waarom zou je gaan rijden als je geen doel hebt? Na een fictief doel te hebben gesteld (de omgeving verkennen), konden we beginnen.

### Een korte geschiedenis van Georgië
Kutaisi ligt in de Imereti-regio van Georgië. Dat ligt aan de regio Zuid-Ossetië. En met Zuid-Ossetië is wat aan de hand. Dit wisten we van tevoren, want het kreeg een rood reisadvies van het Ministerie van Buitenlandse Zaken. Je moet dus wel een beetje oppassen met waar je rijdt, want er wordt niet zomaar aangegeven: "Hé, pas op, je rijdt oorlogsgebied in!"

Zuid-Ossetië en Georgië hebben ruzie. Georgië vindt dat Zuid-Ossetië bij Georgië hoort, maar Zuid-Ossetië wil onafhankelijk zijn. Ze noemen zichzelf sinds 1990 dan ook een republiek. Rusland ondersteunt dat. Georgië niet. Dus zijn de spanningen hoog, ook nu nog. In 2008 gingen ze voor het laatst de strijd aan. Wat je kan verwachten aan de grens? [Dit soort taferelen](https://www.youtube.com/watch?v=GAuShNaT7OY).

We hadden dus een goede reden om Zuid-Ossetië te vermijden. Onze mini-route zou als volgt worden: een rondje het noordoosten in: Orpiri (ორპირი), Tkibuli (ტყიბული) om vervolgens via de nationale route, de E60, weer terug naar Kutaisi. De E60 is trouwens de enige snelweg van het land. Spoiler: je mag er 120 en er lopen koeien op straat.

### Terug naar het platteland
Allereerst reden we terug naar Kutaisi. Vanuit Kutaisi moesten we een heel stuk via een klinkerwegen door het wat luxere stad om de weg richting het noordoosten te vinden. Het was dan ook de moeite waard. We kwamen onder andere langs een spoorbrug die.. ophield te bestaan. Anders kan ik het niet noemen.

![De straten van Kutaisi](/assets/images/blogs/georgie/straten-van-kutaisi-ii.jpg)
<div class="caption">Weer zo'n typische straat in Kutaisi. Er gebeurt hier veel boven de wegen.</div>

![De klinkerwegen van Kutaisi](/assets/images/blogs/georgie/klinkerwegen-in-kutaisi.jpg)
<div class="caption">De klinkerwegen van Kutaisi.</div>

![Een vervallen spoorweg](/assets/images/blogs/georgie/spoorweg-in-georgie.jpg)
<div class="caption">De desbetreffende vervallen spoorweg midden in de natuur.</div>

![De weg stopte opeens](/assets/images/blogs/georgie/straten-van-georgie-iv.jpg)
<div class="caption">Opeens hield de weg op en gingen we over in een kilometerslange zandweg.</div>

## Tkibuli, kolenstad
Vanaf Orpiri reden we door naar Tkibuli. Een bijzondere stad. Ik heb nog niet eerder zoiets meegemaakt. Als je denkt aan 'Zo zag het eruit tijdens de Sovjet-tijden', dan zou ik je zo geloven. De enige woningen die we daar zagen waren grote, verouderde appartementencomplexen recht aan de weg. Vervallen zou ik ze zelfs willen noemen. Weer een compleet ander tijdperk.

![Vervallen ziekenhuis in Tkibuli](/assets/images/blogs/georgie/ziekenhuis-in-tkibuli.jpg)
<div class="caption">Volgens de bordjes was dit een ziekenhuis?</div>

![De straten van Tkibuli](/assets/images/blogs/georgie/de-straten-van-tkibuli.jpg)
<div class="caption">De doorgaande weg van de stad.</div>

![Een appartementencomplex in Tkibuli](/assets/images/blogs/georgie/vervallen-gebouw-in-tkibuli.jpg)
<div class="caption">Een van de appartementencomplexen in Tkibuli. Hier wonen mensen. We besloten hier dan ook om de stad te verlaten.</div>

We werden er wel aangekeken met onze Nissan X-Trail. Of dat kwam vanwege de twee blanke koppen die achter het stuur zaten of het feit dat we geen idee hadden waar we heen gingen, weet ik niet. Het voelde in ieder geval niet fris in die stad. Alsof we op het spoor zaten om een eeuwenoud geheim te ontdekken. En geen goed geheim.

![Een verbrand huis](/assets/images/blogs/georgie/brand-in-tkibuli.jpg)
<div class="caption">Iets is hier goed misgegaan..</div>

![Een verlaten gebouw aan de spoorweg](/assets/images/blogs/georgie/gebouw-aan-spoorweg.jpg)
<div class="caption">Dag, Tkibuli. Was leuk. Tot nooit meer ziens.</div>

### Het reservaat
We verlieten de stad maar snel om door te rijden richting de snelweg, de E60. Nog geen kilometer uit de stad begon de auto vreemd te doen. Hij wilde niet sturen. Er klonk een raar geluid wat bij de banden vandaan kwam. Eenmaal een veilige plek bij een oude steengroeve te hebben gespot, stapten we uit. Ja hoor. Een enorme bobbel op de band, zo groot als een tennisbal. Een 'uitstulping' noemen ze dat ook wel in de autowereld. Dat kón niet goed zijn.

![Welkom in Tkibuli](/assets/images/blogs/georgie/zuidelijke-ingang-van-tkibuli.jpg)
<div class="caption">De ingang vanaf de zuidkant van de stad. Hallo Tkibuli, leuk om weer terug te zijn..</div>

Dus we gingen terug de spookstad in, aangezien we een tankstation zagen bij een van de rotondes. Met 30 km/uur en onze alarmlichten aan kwamen we daar aan. Met handen en voeten vroegen we om hulp, maar daar konden ze ons niet helpen. Ze verwezen ons naar een andere garage in de stad, want die zouden iets kunnen doen. Hun oplossing? De band oppompen tot 4,5 bar. Tsja. Het werkte wel.

We vervolgden onze weg. Onderweg kwamen we een natuurgebied tegen: Tkibuli Reservoir, een enorme waterplas met de meest wilde natuur eromheen. We gingen een stukje offroad over het grindpad, maar vanwege de band zijn we maar snel omgekeerd. Om in Georgië stil te staan met de auto.. liever niet.

![Tkibuli reservoir I](/assets/images/blogs/georgie/tkibuli-reservoir-i.jpg)
<div class="caption">Tkibuli Reservoir met in de verte een groepje vissers.</div>

![Tkibuli reservoir II](/assets/images/blogs/georgie/tkibuli-reservoir-ii.jpg)
<div class="caption">Het was hier zó mooi.</div>

![Tkibuli reservoir III](/assets/images/blogs/georgie/tkibuli-reservoir-iii.jpg)
<div class="caption">Het uitzicht richting Tkibuli.</div>

## Terug naar Kutaisi
Vanaf daar zijn we teruggereden naar Kutaisi. Bij het dorpje aan de snelweg kwamen we eindelijk normaal leven tegen — supermarkten, wat modernere auto's, een school of twee. De stad zag er ook wat goed gezinder uit.

![Steengroeve](/assets/images/blogs/georgie/steengroeve.jpg)
<div class="caption">Een soort steengroeve met Michael op de voorgrond.</div>

En de E60. Tsja, wat kan ik van die snelweg zeggen. Er stonden koeien op te grazen. Zegt dat al niet genoeg?

![Bushalte langs de snelweg](/assets/images/blogs/georgie/bushalte-aan-de-snelweg.jpg)
<div class="caption">De E60. Hier rijden de mensen 90. Er zit een bushalte direct aan de weg, waar mensen ook lopen. Gevaarlijk? Misschien. Wel minder gevaarlijk dan koeien in de middenberm.</div>

### Een vol buikje
Terug bij de AirBnb aangekomen zetten we de auto aan de kant en namen we een taxi naar de stad. De vorige dag hadden we een leuk tentje gezien waar we wilden eten: Papavero, midden in de stad. Daar hebben we heerlijk gedronken en gegeten voor bijzonder weinig geld.

![Kitch dineren](/assets/images/blogs/georgie/kitsch-dineren.jpg)
<div class="caption">Onze fout die avond: naar een kitch restaurant. Hier hebben we gelukkig alleen een biertje besteld. Voor Michael een donker biertje, voor mij een normaal biertje.</div>

![Eten bij Papavero](/assets/images/blogs/georgie/eten-bij-papavero.jpg)
<div class="caption">Onze aardappeltjes en biertjes bij Papavero.</div>


[Naar Georgië VI — We willen terug](/georgie-6)
