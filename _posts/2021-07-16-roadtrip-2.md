---
layout: detail
title: "14 dagen, 5.000 kilometer dwars door Europa"
working-title: "Toch maar weg uit Medulin"
note: "Deel II"
permalink: /roadtrip-2
categories:
author: Ilse
---

De omgeving van Medulin was voor ons bekend terrein — in 2020 hebben we een paar dagen op een camping net boven Pula gestaan. Toen zijn we in Premantura (andere kant van de baai) geweest en hebben we gekayakt op zee in deze omgeving. Omdat Dalmatië (omgeving Zadar/Split) nóg een dag extra rijden zou zijn geweest, besloten we om de eerste camping in Istrië te zoeken. Dus: Medulin, in de hoop dat we dan wél naar de Zerostrasse, een stel ondergrondse tunnels in Pula, zouden kunnen bezoeken. Maar die bleek gesloten te zijn. In plaats daarvan zijn we naar Aquarium Pula geweest, waar we tijdens de bloedhete dag (35 graden) heerlijk hebben kunnen afkoelen in een enorm fort.

Het voordeel van kamperen is dat je gewoon weg kan wanneer je wilt. Niks reserveringen, gewoon uitchecken bij de receptie en je kunt door. Daar zaten we dan ook aan te denken, want we hadden een campingplek naast de bar die tot middernacht superharde muziek draaide, ook al zat er niemand, en het nachtleven van Medulin was tot in de vroege uurtjes goed te horen. En toen het 's nachts vanuit het niks keihard ging onweren en regenen, hebben we 's ochtends onze spullen maar ingepakt en zijn we vertrokken naar beter weer.

![Amfitheater in Pula](/assets/images/blogs/kroatie/3-amfitheater.jpg)
<div class="image--description">Pula's amfitheater.</div>

![Archeologie in Pula](/assets/images/blogs/kroatie/3-pula.jpg)
<div class="image--description">Het centrum van Pula staat vol met coole archeologische dingetjes, zoals deze boog.</div>

![Gekke visjes in het aquarium](/assets/images/blogs/kroatie/3-aquarium.jpg)
<div class="image--description">Maffe diertjes in het aquarium van Pula. Hier hebben we zo om gelachen. Ze leken op de sardientjes uit Spongebob Squarepants. Als je dichtbij kwam, verstopten ze zich in het zand, om vervolgens weer naar boven te komen.</div>

![Verse pasta](/assets/images/blogs/kroatie/3-pasta.jpg)
<div class="image--description">Verse spinaziepasta met ricotta als lunch in Pula.</div>

![Tonijntartaar met avocado](/assets/images/blogs/kroatie/3-eten.jpg)
<div class="image--description">Yummy! Tonijntartaar met avocado en een bessensapje als avondeten in Medulin.</div>

## Op naar het zuiden
Campings zoeken is altijd een dingetje. Vorig jaar hebben we op een enorm grote luxe camping in Umag gestaan, wat ons zó goed beviel dat we eigenlijk niet minder willen dan dat. Gegarandeerd schone (en genoeg) toiletten, moderne douches, schaduwplekken, restaurantjes in de buurt, vriendelijke buren, activiteiten die je direct kan boeken.. Het goede leven op de camping. Daar betaal je dan ook voor: meestal rond de €40 per nacht. Maar van dat soort campings vind je er niet veel.

Vandaar dat we 6 uur langs de kust reisden richting Trogir voor een nieuwe plek om ons tentje op te zetten.

![Kustlijn Kroatië](/assets/images/blogs/kroatie/4-kust.jpg)
<div class="image--description">De kustlijn van Kroatië heeft meer bergen dan je misschien denkt.</div>

![Rijden langs zee](/assets/images/blogs/kroatie/4-rijden-langs-zee.jpg)
<div class="image--description">Ons uitzicht die dag.</div>

![Rijden langs zee](/assets/images/blogs/kroatie/4-camping.jpg)
<div class="image--description">Aangekomen op de camping.</div>

![Centrum Trogir](/assets/images/blogs/kroatie/5-trogir.jpg)
<div class="image--description">Het centrum van Trogir.</div>

![Centrum Trogir](/assets/images/blogs/kroatie/5-trogir-2.jpg)
<div class="image--description">Langs de haven van Trogir was het gezellig druk.</div>

## Split, Krka en heerlijk genieten
Vanaf Trogir was het makkelijk rijden naar andere plekken: Split en nationaal park Krka lagen beide op 40 minuten rijden.

![Vlinder op mijn boterham](/assets/images/blogs/kroatie/5-vlindertjes.jpg)
<div class="image--description">Mijn bammetje delen met een vlindertje.</div>

![De weg naar Split](/assets/images/blogs/kroatie/5-richting-split.jpg)
<div class="image--description">Het stukje op weg naar Split waar niemand reed.</div>

![Mexicaans eten](/assets/images/blogs/kroatie/5-lunch.jpg)
<div class="image--description">Vloeken in de kerk: Mexicaans eten als lunch in Split. We hadden honger en dit was het enige restaurantje dat we tegenkwamen. Vegan tortillas met seitan, want dat had ik nog nooit gehad. Smaakte als nat brood, maar er zaten in ieder geval voldoende groentjes bij.</div>

![De smalle steegjes van Split](/assets/images/blogs/kroatie/5-split.jpg)
<div class="image--description">We hadden geen verwachtingen, maar de kleine straatjes van Split waren bijzonder leuk om te ontdekken. Toen kwamen we trouwens ook meer restaurantjes tegen..</div>

![De smalle steegjes van Split](/assets/images/blogs/kroatie/5-split-2.jpg)
<div class="image--description">Oude kerkjes enzo. Het was best druk in het centrum van Split. We hoorden ook regelmatig Nederlanders om ons heen.</div>

![Zeebaars](/assets/images/blogs/kroatie/5-zeebaars.jpg)
<div class="image--description">Overal te krijgen: gegrilde zeebaars. Heerlijk. In dit geval met djuvec — rijst met groenten. Een soort Servische risotto.</div>

De volgende dag gingen we richting Krka. Maar wel in de ochtend, want het werd 37 graden die dag en dat is prima te doen in je gekoelde Hymer, maar in een tentje niet uit te houden. Vorig jaar deden we hetzelfde met Plitvice, waar we echt afkoeling konden vinden in de natuur. Helaas was het huilen in Krka, want daar was het nóg warmer. En die enorme stroom toeristen hadden we ook niet verwacht.

Fun fact: je mag sinds 1 januari 2021 niet meer zwemmen in Krka. Toch waren er bijzonder veel toeristen in hun zwemkleding en op hun badslippers naar Krka gekomen. We moesten er wel om lachen.

![Het binnenland van Kroatië](/assets/images/blogs/kroatie/6-landinwaarts.jpg)
<div class="image--description">Het binnenland van Kroatië. Beetje woestijnachtig. In ieder geval waren de temperaturen er naar: het was al ruim 32 graden om 10 uur 's ochtends.</div>

![Door de woestijn](/assets/images/blogs/kroatie/4-richting-krka.jpg)
<div class="image--description">Lange, rechte wegen hier.</div>

![Een van de vele meertjes van Krka](/assets/images/blogs/kroatie/6-krka.jpg)
<div class="image--description">De meertjes van Krka zijn kleiner dan in Plitvice, maar het water is net zo helder. Het wemelt er van de vissen, waterslakken en libelles.</div>

![De watervallen van Krka](/assets/images/blogs/kroatie/6-watervallen.jpg)
<div class="image--description">Wie heeft de toeristen hier uitgenodigd?!? Onze corona-anxiety was hier wat hoger. We zijn maar snel doorgelopen.</div>

![Water in Krka](/assets/images/blogs/kroatie/6-water.jpg)
<div class="image--description">Aan de andere kant van de brug.</div>

![Krka](/assets/images/blogs/kroatie/6-watervallen-2.jpg)
<div class="image--description">Bovenaan de heuvel waren er een stuk minder toeristen en was het eigenlijk net zo mooi.</div>

### Plitvice vs. Krka
Ik had hem al aangehaald, maar vorig jaar zijn we naar Plitvice geweest. Ook in de vroege ochtend, maar daar hebben we omgerekend €27 uitgegeven aan een wandeltocht van 2-3 uur. We konden langer blijven, maar ons eten was op en we hadden het wel gezien. In Krka betaalden we hetzelfde geld voor een rondje van 45 minuten en een veel mindere omgeving. Waarschijnlijk wel leuk als je nog nooit in Plitvice bent geweest, maar mocht je moeten kiezen..

![Pizza](/assets/images/blogs/kroatie/6-pizza.jpg)
<div class="image--description">Je weet het: lange dag = pizza dag. Deze keer met ansjovis, Kroatische salami (hun trots, blijkbaar, maar niet heel lekker) en olijven. De bodem was wel echt top.</div>

### Suppen in zee
Ook hebben we in Trogir kennis gemaakt met suppen. Je weet wel, in plaats van in een kayak zitten op een plank staan met de paddle in je hand. Ondertussen ook populair op de Nederlandse wateren, hebben we ons laten vertellen. Maar in Kroatië zie je ze om de minuut voorbijkomen. Nou, dat hebben we dus ook maar eens geprobeerd en het was hilarisch. Vooral in de zee rondom Trogir, want daar is best wat waterverkeer (van enorme jachten tot speedboten en jetski's) dat golven veroorzaakt. Van het suppen zijn helaas (en gelukkig) geen foto's van, maar ik heb wel geleerd dat het mogelijk is je aars te verbranden.

![Kapotte e-reader](/assets/images/blogs/kroatie/4-boekjes.jpg)
<div class="image--description">Het was weer zover. Tijdens <a href="https://ilselobker.com/2019">Lowlands 2019</a> ging mijn e-reader kapot omdat ik er met mijn knie op ging zitten, nu ging het scherm van mijn e-reader kapot omdat er een waterfles tegenaan kwam 's nachts. Huilen.</div>

## De laatste nacht in Trogir
Na drie dagen nachten in Trogir waren we wel toe aan wat nieuws. Dubrovnik, misschien? Hoewel er weinig luxe campings in de buurt van de hoofdstad zitten, hadden we twee opties genoteerd. Tijd om afscheid te nemen.

![Boktor op de camping](/assets/images/blogs/kroatie/7-boktor.jpg)
<div class="image--description">In onze verzameling "<i>Insecten van het buitenland</i>" presenteer ik u: de boktor bij het toiletgebouw.</div>

![De trap naar de zee](/assets/images/blogs/kroatie/7-camping.jpg)
<div class="image--description">Vanaf onze plek was het ongeveer 5 minuutjes lopen naar zee. Via dit soort trapjes.</div>

![De zee in Trogir](/assets/images/blogs/kroatie/7-zee.jpg)
<div class="image--description">De zee vanaf de camping. Mocht je het nog niet weten: in Kroatië heb je voornamelijk rots- en kiezelstranden. Waterschoenen zijn aangeraden, ook vanwege de vele zee-egels.</div>

Lees verder: <a class="chapter--next" href="/roadtrip-3">Waaat? Bosnië en Montenegro gaan open?</a>
