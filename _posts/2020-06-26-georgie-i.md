---
layout: detail
title: "Georgië"
working-title: "Georgië — Het Europees-Aziatische paradijs"
note: "December 2020"
permalink: /georgie-1
categories: [blogs]
author: Ilse
excerpt: Veel te veel woorden over een veel te korte reis naar de Kaukasus.
---

In 2019 zijn we —Michael en ik— op vakantie geweest naar Georgië. Niet Georgia, de staat in de Verenigde Staten, maar het land ten oosten van de Zwarte Zee, tussen Rusland en Turkije in. Nog nooit heb ik iemand horen zeggen: "Georgië, dát is nou een land waar ik ooit heen zou willen!" Dat hoop ik te veranderen.

## Waarom we kozen voor Georgië
Zomer 2019. We woonden net twee maanden in Nijmegen. Vanwege de hoge verhuiskosten hadden we besloten de rest van het jaar niet op vakantie te gaan — hooguit een weekendje weg in de buurt. In augustus begon het toch te kriebelen. We besloten om een paar dagen weg te gaan in de herfst. Niet te duur, niet te ver weg.

We kwamen met een lijstje met mogelijkheden: Aken, Ardennen, Regensburg. We kozen voor Aken. Na er een nachtje over te hebben geslapen, waren we niet overtuigd. De reizen zouden ons ongeveer €250 per persoon kosten, maar het voelde niet goed. Alsof we niet waar kregen voor ons geld. Wat als we voor hetzelfde geld naar een bijzondere plek kunnen vliegen?

### De opties
Vanuit Groningen was vliegen altijd een drama. Op Eelde Airport (17 minuten rijden) vloog weinig en Amsterdam was al 2 uur rijden. In Nijmegen heb je de luxe om te kiezen: Düsseldorf Weeze (42 minuten) en Eindhoven Airport (49 minuten). Nog niet genoeg keuze? Dan kun je altijd uitwijken naar Flughafen Düsseldorf (1 uur, 12 minuten), Schiphol (1 uur, 24 minuten) of zelfs Brussels Airport (2 uur).

Voldoende opties dus. We kwamen uiteindelijk uit op de volgende drie: Genua in Italië, Talinn in Estland of Kutaisi in Georgië. Vliegen ging wel een beetje in tegen onze CO2-vriendelijkheid, maar als we dat in 2020 nou compenseerden met een autovakantie..

Zo werden op een zinderende zomeravond vliegtickets naar Kutaisi geboekt voor een belachelijk laag bedrag per persoon.

## Georgië: het land dat erbij wil horen
Of Georgië bij Europa hoort, valt te betwisten. Allereerst ligt het aan je opvatting van Europa. Wat zijn volgens jou de grenzen van Europa? In Turkije wordt de grens tussen Europa en Azië aangeduid met de Bosporus. Daar zijn we het met z'n allen wel redelijk over eens. Wat betreft Rusland: sommigen vinden dat het na Moskou wel ophoudt, anderen zeggen de Oeralrivier. In dat laatste geval behoort het meest westelijke deel van Kazachstan ook nog tot Europa. Ja, echt. Want: Oeralrivier. Maar waar trek je de grens onder Rusland? Dat ligt eraan waar jij vind waar het Kaukakus-gebergte ophoudt. En daar zijn de meningen behoorlijk over verdeeld.

Vanwege deze onduidelijkheden worden Rusland, Turkije, Georgië, Azerbeidzjan, Armenië en Kazachstan *transcontinentale landen* genoemd. Ze liggen in Europa én Azië. Je kunt ze ook Euraziatische landen noemen. De Verenigde Naties trekt een wat hardere lijn: Rusland is Oost-Europa, Kazachstan hoort bij Centraal-Azië en Turkije, Georgië, Azerbeidzjan, Armenië en Cyprus (waar die laatste vandaan komt, weet ik ook niet) behoren tot West-Azië.

Kijk, daar kun je weer wat mee wanneer je op een verjaardag zit en niet weet waar je het over moet hebben.

### Een eigen wil
Ook al behoort Georgië (semi-)officieel tot Azië, daar identificeren ze zich liever niet mee. Georgië doet echt z'n best om westers te zijn en wil dolgraag lid worden van de Europese Unie, maar het lukt maar niet. Van tevoren vroegen we ons af waarom. Ondertussen snappen we het wel. Daarover later meer.

## Georgië in 60.000 woorden
Hoewel we maar drie volle dagen in Georgië zijn geweest, kan ik er 14 dagen over vertellen. Voor nu zijn het 60.000+ woorden geworden, opgesplitst in zes delen. Ik kan je alleen maar veel leesplezier wensen en hopen dat je —in de toekomst— een land als Georgië eens overweegt.

Begin met lezen: <a class="chapter--next" href="/georgie-2">Het land in een notendop</a>
