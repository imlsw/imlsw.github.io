---
layout: page
title: "Ik probeer dit al jaren"
permalink: /proberen-te-bloggen
categories: [blogs]
author: Ilse
---

# Ik probeer dit al jaren
<div class="date">Juni 2020</div>

Ik probeer al jaren te bloggen. Telkens word ik tegengehouden door mezelf. Dan gaan er vragen door me heen, zoals “Waarom zou ik gaan bloggen?” of “Waar bestaat een goed blog uit?” De laatste tijd zijn die vragen meer richting “Bestaat bloggen eigenlijk nog wel of is het puur en SEO-strategie?” en “Heb ik eigenlijk wel het recht om te bloggen?” Over de antwoorden op deze vragen kunnen we discussiëren.

De laatste weken gaat het dagelijks door mijn hoofd. “Is het tijd om een blog te schrijven?” Ja, vind ik. Tegelijkertijd vind ik van niet. “Waarom zou ik in hemelsnaam gaan bloggen, heb ik daar een reden voor?” Iedere keuze moet worden verantwoord. Ondertussen heb ik drie opzetjes voor een blog gedaan, waarvan twee in het Engels en een in het Nederlands. Weer zo’n vraag: “In welke taal zal ik gaan bloggen?”

Ik heb veel twijfels. Altijd al gehad. De laatste tijd komen ze alleen wat duidelijker naar voren omdat ik me er meer mee bezighoud. Ik ben lange tijd bang geweest om twijfels te hebben. Vervolgens was ik bang om ze te uiten. Sinds ik _Calypso_ van David Sedaris heb gelezen, is mijn angst wat weggezakt. Iets. Ik weet nu dat er meer mensen op de aarde zijn met dezelfde denkwijze als ik en dat dat eigenlijk best wel grappige mensen kunnen zijn. Maar wie ben ik om iemand te oordelen op basis van wat hij heeft geschreven? Is dat wel eerlijk? Is dat de realiteit? (Antwoord: ja en nee, ligt eraan hoe je het bekijkt)

## Punt een
Dus ik ging nadenken. “Wat voegen mijn blogs toe aan de samenleving?” en “Moeten mijn blogs iets toevoegen aan de samenleving?” Het ging verder: “Voeg ik wat toe aan de samenleving?”

…

In eerste instantie zijn mijn antwoorden op die eerste twee vragen “niks” en “nee”. Er zijn miljoenen mensen voor mij geweest die zonder nalatenschap de grond in zijn gegaan. Ze hebben geleefd, punt. Laat dat nou ook de essentie van het leven zijn.

Conclusie een: mijn blogs hoeven geen wereldverbeteraars te zijn.

## Punt twee
Vervolgens ging ik nadenken over de vraag “Hoe ga ik bloggen?” Tegenwoordig wordt het je aangeraden om een contentkalender te maken wanneer je een blog begint. Daar zou je je vervolgens ook strak aan moeten houden. Maar wat ik de laatste tijd heb geleerd is dat een planning alleen goed is in de vorm van een to-do-lijstje met een deadline. En dat zelfs een deadline geen deadline is, want die kan worden verschoven. En dat ook een ‘harde deadline’ flexibel is. Tenzij er mensenlevens op het spel staan, maar dan spreken we eerder van een deathline. Ofwel, een planning is niet per se nodig. Ook niet voor een blog. Wat een onzin. _Zegt de persoon die zich constant krampachtig vasthoudt aan haar eigen planning._

Daarnaast bevat een contentkalender daadwerkelijke onderwerpen waarover je gaat bloggen. Daar wil ik niet eens over nadenken voor mijn blog. Want dat gaat weer over de vragen “Waarover wil ik bloggen?” en “Wat is de essentie van een blog?” Daar kwam voor mij uit dat er blogs en blogs bestaan. De een is bedoeld om je persoonlijke ervaringen op te delen zonder daarbij te denken aan a) eventuele lezers, b) de toekomst of c) Google. De ander is puur bedoeld voor zoekmachineoptimalisatie. Google dus. Hoewel ik dankbaar ben voor Gmail (en ondertussen al jaren op zoek ben naar een alternatief, suggesties zijn welkom), kan Google wat mij betreft door de stront zakken. Alleen al vanwege hun SEO-systeem. Ik schrijf voor geen enkele zoekmachine, dus bij deze heb ik ook mijn robots.txt aangezet. Of uitgezet, hoe je het ook wilt zien.

Dus, conclusie twee: ik blog wanneer ik wil, waarover ik wil. En daarbij hoop ik dat mijn blogs op pagina 35.833.251 van Google staan.

## Punt drie
Grote vraag nummer drie. Als je zelf een twijfelaar bent, komen je deze vragen waarschijnlijk bekend voor. “Wat gebeurt er met de teksten die ik schrijf?” “Wat als ik iets verkeerds zeg?” Het gaat me hier niet per se om wat anderen denken, dat probeer ik al jaren naast me neer te leggen. Dat lukt nog niet echt, maar dat is voor een andere keer. Het gaat me er meer om wat er met mijn data gebeurt. Of een blog ‘data’ is, weet ik niet (waarschijnlijk wel), maar ik weet dankzij mijn werkervaring wel dat alles tegen je wordt gebruikt, vooral tijdens een sollicitatie (nee, ik zoek geen nieuwe baan, voordat mensen dat gaan denken). Of dat er opeens kopieën van je website online te vinden zijn. Of dat ik misschien iets zeg dat een staartje krijgt. Misschien dat ik vroeger _The Social Network_ te vaak gekeken, maar blogs helpen niet echt als je jezelf wilt verdedigen. Blogs zijn, meestal, best wel eerlijk. Tegelijkertijd vraag ik me dan wel weer af hoe David Sedaris wegkomt met het voeren van zijn tumor aan een groep schildpadden. Waar ik trouwens hard om heb gelachen. Waarover ik vervolgens weer denk: “Dat kan ik toch helemaal niet zeggen online! Dat is cru!” En tegelijkertijd wil ik eerlijk zijn, want hoe hij het beschreef was echt heel grappig.

Conclusie drie: ik weet het niet.

## Conclusie
Het komt erop neer, ik heb veel twijfels. Ik weet, na het typen van deze tekst, nog steeds niet of ik moet bloggen. En waarover. Of in welke taal. Want ik vraag me in ieder van deze gevallen weer af wat beter is voor _mijn_ toekomst, terwijl ik over mijn toekomst ook weer twijfel, terwijl dat helemaal niet nodig is. Denk ik.

Dit zijn dingen waar ik mijn hoofd over breek. Het kost bijzonder veel energie om hierover na te denken. Ik ben het een beetje zat. Was er maar één duidelijk antwoord. Dus bij deze: mijn blog over bloggen. Het heeft me zo’n 30 minuten gekost om te schrijven en een uur om hem te bewerken. Vervolgens heb ik 5 uur zitten piekeren (geen grap) of ik hem wel of niet moest publiceren. En ik twijfel, ongeacht op welke dag je deze blog leest, waarschijnlijk nog steeds of ik hem wel had moeten publiceren. Dat je het weet.

Vragen die door me heen gingen, maar deze blog niet hebben gehaald. Ongeveer in deze volgorde:

- Wat als ik mijn blog aanpassen, mag dat? Zo ja, is het dan nog origineel? Moet er een opmerking onder komen te staan dat ik hem heb aangepast? Wat denken mensen dan?
- Mag ik een blog die op het internet heeft gestaan weer verwijderen?
- Heb ik überhaupt de rechten over deze blog? 100%? Ook als hij via Github is geüpload waar ik niet voor betaal?
- Als ik dat niet heb, ben ik dan het product van mijn eigen blog?
- Wie leest deze blog? En wie leest alleen de titel? En wie gaat er tot in de puntjes op in om de essentie van mijn denkwijze te achterhalen en het aan een-of-andere stoornis te koppelen?
- Waarom klinkt het alsof ik dat echt heel erg vind?
- Wat als mensen wat van mijn blog vinden?
- Wat als mensen willen reageren, hoe benaderen ze mij dan?
- Waarom zouden mensen mij überhaupt willen benaderen over mijn blog?
- Is het niet vreemd als mensen mij zouden benaderen om deze blog?
- Wat als ik niet wil dat mensen reageren op deze blog?
- Wat als deze blog helemaal niet gelezen wordt?
- Wat als ik wil dat deze blog door niemand word gelezen?
- Kun je online je woorden terughalen? Alsof ze nooit zijn gezegd?
- Mag je zelfpromotie maken voor je blog? Is dat egoïstisch?
- Waarom zou je zelfpromotie willen maken?
- Wat is het doel van zelfpromotie als je voor jezelf schrijft?
- Schrijf ik voor mezelf of schrijf ik voor een ander?
- Waarom zou ik voor een ander schrijven? Waarom zou ik dat niet doen?
- Wat als deze blog tegen me wordt gebruikt?
- Wat staat er in deze blog dat tegen me kan worden gebruikt?
- Mag een mens in de 21e eeuw nog wel een mening hebben?
- Wordt een mening nog steeds gezien als vast in plaats van vloeibaar?
- Wat als ik van mening verander?
- Moet ik me niet een keer overgeven aan Google?
- Wanneer ga ik daadwerkelijk overgeven van Google?
- Is een blog tegenwoordig eigenlijk nog wel een blog?
- Bestaan er nog persoonlijke bloggers? Van die mensen die al 15 jaar semi-dagelijks bloggen met een harde kern van 15 personen? Zo ja, hoe doen deze mensen dat?
- Heb ik het recht wel om ergens over te bloggen?
- Wat als ik een taalfout heb gemaakt?
- Hoeveel Nederlanders maken taalfouten?
- Hoeveel Nederlanders die bloggen maken taalfouten?
- Gebruik ik teveel twijfeltaal?
- Waarom zou ik geen twijfeltaal mogen gebruiken?
- Heeft mijn gebruik van twijfeltaal invloed op mijn toekomst?
- Mag ik eigenlijk wel twijfelen?
- Wordt twijfelen gezien als iets sterks of iets zwaks?
- Wat als ik mijn blog niet in twijfeltaal had geschreven, hoe ziet dat eruit?
- Als ik twijfel aan mijn blog, twijfel ik dan ook aan mezelf?
- Is het erg om aan jezelf te twijfelen?
- Hoeveel mensen twijfelen aan zichzelf?
- Doet iedereen gewoon alsof?
- Is de online wereld fictief? Heeft het zin om online iets te zeggen? Waar draag ik aan bij?
- Zou het niet beter zijn als we weer allemaal offline gingen leven?
- Wat is leven?
