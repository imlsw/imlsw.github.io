---
layout: detail
title: "Favoriete concerten"
permalink: /favoriete-concerten
categories: [blogs]
author: Ilse
excerpt: Terugblik op de beste shows die ik tot nu toe heb gezien.
---

# Mijn favoriete concerten aller tijden (tot nu toe)
<div class="blog-date">Juni 2021</div>

Concerten. Ondertussen mis ik ze wel een beetje hoor. De blijdschap wanneer je hoort dat je favoriete artiest in de buurt optreedt. De spanning of je wel of geen kaartje kunt bemachtigen. De voorpret van welke nummers er gespeeld zullen worden. Het ontdekken van het voorprogramma. Het aftellen tot de dag zelf. Het drie keer kijken of je daadwerkelijk het juiste ticket mee hebt. En dan de show..

Ja, ik denk dat we wel kunnen vaststellen dat ik optredens mis. Niet een beetje, maar best wel erg.

Mijn eerste échte concert was 15 jaar geleden, augustus 2006 (nu voel ik me heel oud). Mijn meest recente concert was in oktober 2019. In die dertien jaar en twee maanden heb ik meer dan 300, misschien wel 400, artiesten zien optreden. Van groot tot klein, van lokale bandjes tot de grootste artiesten — in binnen- én buitenland.

Tot 2013 hield ik dat allemaal keurig bij. Dat jaar verloor ik mijn 'Bezochten concerten'-spreadsheet. En dus mijn concertgeschiedenis. En een klein deel van mijn tere hartje.

Omdat ik de shows zo mis, blik ik hieronder terug op mijn favoriete optredens die ik tot nu toe heb mogen bijwonen. Op (soort van) chronologische volgorde. Zie het als een lijst der lijsten, maar dan met een tijdelijke einddatum.

## Arctic Monkeys, Lowlands 2011
Lowlands 2011 was mijn eerste Lowlands. Sterker nog, het was mijn eerste meerdaagse festival. Sta je daar als 17-jarige op Lowlands. Net een maand of 2 je havo-diploma op zak, tegelijkertijd een paar dagen voordat je je studentenkamer betrekt. Wist ik veel wat ik kon verwachten.

Ik heb nooit van de Arctic Monkeys gehouden. Ik vond ze maar een vervelend stelletje Britse garagerockers met stomme rifjes, beetje flauwe teksten en een naar accent. Tot *Suck It and See* uitkwam.

*Praise the lords above.*

Het album kwam in juni uit. In augustus stonden ze in de Alpha —het hoofdpodium van Lowlands— in Biddinghuizen, als afsluiter van de eerste avond. De avond van mijn eerste Lowlands, mijn eerste meerdaagse festival.

Die dag was het niet specifiek heet in Nederland. Een kleine 20 graden. In de (toen nog geel-blauwe) Alpha-tent waren de beveiligers het water aan het uitdelen langs de hekken in het voorvak, want daar was het wél heet. In 2017 heeft Lowlands de klassieke Alpha-tent vervangen voor een open boogtent. Veel beter, als je het mij vraagt — alleen al vanwege de ventilatie. Maar in 2011 zaten de zweetdruppels van Rise Against nog aan het plafond. Elke paar minuten werd er wel weer iemand afgevoerd richting de EHBO.

Dankzij een engeltje op onze schouders konden we het voorvak in. Het was laat op de avond, maar daar stonden we, op onze vermoeide benen van 10 uur lang heen-en-weer naar bandjes lopen, te wachten op onze (toenmalig) favoriete band. "Even lekker zitten? Dat doe je maar lekker wanneer je weer thuis bent!" was ons motto dat weekend.

De tent was warm. Mensen hadden er zin in. En de Arctic Monkeys stonden voor onze neus hun grootste hits te spelen. Je had erbij moeten zijn. Als *Brianstorm* als tweede nummer wordt ingeleid, weet je dat het feest is. En als Miles Kane de band komt vergezellen tijdens [het slotnummer *505*](https://www.youtube.com/watch?v=e8TUHfnvChM), dan weet je dat welke god je ook in gelooft het allemaal helemaal prima vond die dag.

## Ben Howard, Rock Werchter 2013
2011 was mijn eerste meerdaagse festival, 2013 was mijn eerste echte festivalzomer. Ik had geld en ik had er zin in. Mijn zomer zag er als volgt uit:

4 juni 2013 — Muse, Biffy Clyro & Bastille in de (toen nog) Amsterdam ArenA\
3-8 juli 2013 — Rock Werchter in België\
15-20 augustus 2013 — Lowlands in de polder\
22-26 augustus 2013 — Rock en Seine in Parijs

Korte versie: het was een leuke zomer.

Het jaar ervoor had ik al kennis gemaakt met Rock Werchter. Toen waren we met iets van 11 man. Nu waren we met een kleinere groep. De headliners boeiden me niet zo: The Cure (niet mijn doelgroep), Pearl Jam (meh), Editors (leuk, maar toen al omgedoopt tot de Rock Werchter-huisband), Rammstein (oké, maar iets te grof) en Red Hot Chili Peppers (niks voor mij). Ik moest het echt hebben van de kleinere namen en toevallig is Rock Werchter daar écht sterk in. Een allround goed programma rondom de headliners heen. Daar kan Pinkpop nog wat van leren.

Een van die 'kleinere' namen was Ben Howard. Het jaar daarvoor kwam zijn debuutalbum *Every Kingdom* uit. Hipsters hadden het goed in 2012 — het was het hoogtepunt van de indiemuziek. In 2013 stond hij, voor het tweede jaar op rij, op Rock Werchter. Dat jaar daarvoor heb ik hem gemist, omdat ik pas in december kennismaakte met zijn muziek dankzij een klasgenootje. Dit jaar zou ik 'm kosten wat kost zien.

Het was kruipen naar de tent. Kings of Leon was helemaal niks, dus ik was naar de tent gelopen —zo'n beetje een kilometer verderop— om mijn jas te pakken. 's Avonds om 11 uur koelt het namelijk best af. Vervolgens was het door de menigte van Kings of Leon heen kruipen om naar *The Barn* te lopen, waar Ben Howard zou optreden.

Nou, die tent puilde uit. Op de een of andere manier hadden we binnen een plekje bemachtigd, aan de rechterkant van de tent — net binnen de palen. Het was stamp- en stampvol. En iedereen zong mee. Er zijn weinig video's van die festivaltijd, maar deze laat wel zien hoeveel zin iedereen erin had. Ik kan het me nog steeds herinneren. Het hoogtepunt: [*Keep Your Head Up*, gezongen door heel België](https://www.youtube.com/watch?v=pvKt2TJJ15M). Het was luid. Het was prachtig. En het staat gegraveerd in mijn geheugen.

## Biffy Clyro, Rock Werchter 2013
Hetzelfde festival, een andere dag (eigenlijk de dag ervoor. Dit telt nog als chronologisch toch? Rock Werchter is één geheel, dus de dagen vloeien wat mij betreft heen en weer en het komt het verhaal ten goede). Biffy Clyro zag ik dat jaar drie keer. Allereerst in de ArenA, vervolgens op Rock Werchter, daarna op Lowlands. Wat een band. Begrijp dit even van Biffy Clyro: Biffy kun je niet te vaak zien. De teller loopt nog, want mijn volgende Biffy-concert staat gepland.

Als je niet bekend bent met Biffy, dan geef ik je even een mentaal beeld. Drie Schotse mannen op het podium die flink stevige doch catchy rockmuziek maken. Voornamelijk meezingers, af en toe wat gescheld of Schots gelul en vooral veel goede muziek.

Tijdens Rock Werchter 2013 speelden ze misschien wel de meest perfecte setlist die ze zouden kunnen spelen. Ze hadden toendertijd zes albums uit, hoewel ze eigenlijk alleen van de laatste twee (*Only Revolutions* en *Opposites*) speelden. Iets met wisseling van muziekstijl. Het was ook beter zo. Hun twee beste albums. En het concert? Dat was *goed*.

In de ArenA hebben ze me laten zien dat ze het in zich hebben, op Rock Werchter werd ik fan. Het hoogtepunt? Het slotnummer *Mountains*, wat tevens een van mijn favoriete Biffy nummers is. [Hier spelen ze het nummer live tijdens Reading 2013](https://www.youtube.com/watch?v=UdifHR-hKRw), dat geeft de sfeer wel een beetje aan. Dat er nog longen in mijn lijf zaten toen ik de tent eindelijk uitliep, verbaast me tot de dag van vandaag.

![Biffy Clyro tijdens Lowlands](/assets/images/blogs/concerten/07-biffy.jpg)
<div class="image-description">Biffy Clyro later die zomer tijdens Lowlands 2013. Gemaakt met mijn aardappeltelefoon.</div>

## Bloc Party, Rock Werchter 2013
Bloc Party heeft een bijzondere plek in mijn concertgeschiedenis. Het gaat bij mij de boeken in als de beste én slechtste act die ik tot nu toe heb gezien. Ik bedoel, er zijn weinig artiesten die dit kunnen halen. Enfin, we gaan het voor nu hebben over hun beste optreden: Rock Werchter 2013.

Bloc Party kwam in 2011 op mijn pad. Ik speelde toen weleens een online potje Battlefield 3 op mijn XBOX 360. Om de game wat leuker te maken, luisterde ik tegelijkertijd naar het album *Intimacy*, die echt heel erg goed gaat met de game. Die twee zijn voor mij voor eeuwig verbonden.

In 2012 zag ik Bloc Party op Lowlands en [het was feest](https://www.youtube.com/watch?v=c9QYs-FUmVk). Maar Rock Werchter was nóg toffer. Ik weet niet of het de mensen of de sfeer was, maar de band had er zin in en het publiek ook. Het was een goede avond.

PS: Hun slechtste optreden? 15 oktober 2018 in AFAS Live. Dat optreden was nog slechter dan BØRNS op Lowlands 2018.

![Bloc Party tijdens Lowlands](/assets/images/blogs/concerten/09-bloc-party.JPG)
<div class="image-description">Bloc Party tijdens Lowlands 2012.</div>

## Editors, Lowlands 2013
We gaan weer terug naar de polder. Had ik al gezegd dat 2013 een goed jaar was om festivals te doen? Alle goede bands van dat moment waren op tour en ik denk niet dat we ook maar een druppeltje regen hebben gehad op festivals dat jaar.

Zodoende. Mocht je nooit op Lowlands zijn geweest, dan moet je het volgende even weten: je zit in de polder. Als de temperatuur ook maar iets boven de 20 graden komt, is het heet. Als in: snikheet. Niet te doen heet. Bizar 'Ik wil een duik in ijswater'-heet.

Had ik dat al gezegd? Dan is dit je herinnering.

Zo stonden we ’s avonds ook bij Editors. Editors —de huisband van Rock Werchter— sloot dat jaar de Alpha af op de zaterdagavond. En we stonden in het voorvak. De hele dag was het warm geweest en het concert ervoor (Chase and Status) maakte het er niet beter op in de tent. Dit was nog in de oude Alpha, de blauw/gele, voordat ze overgingen op de ijzeren koepel. Het stonk er naar bier en het zweet druppelde op je voorhoofd. Denk: Arctic Monkeys, maar dan erger.

De setlist was goed. Het publiek had het warm, maar had er zin in. Dus hebben we de temperatuur van de tent even opgekrikt om Tom Smith maar blij te maken. Het hoogtepunt was óf [*A Ton of Love*](https://www.youtube.com/watch?v=m5nBDed_ET4), want om met 20.000 man ‘DESIRE’ te schreeuwen doet toch wel wat met je, of mijn favoriete nummer: *The Racing Rats*, want dat is gewoon een knaller op elk festival. Kortom: het was leuk.

### Intermezzo
Ik bedenk me nu pas dat we dat jaar wél regen hebben gehad op festivals. Een enorme stortbui tijdens Slayer op de vrijdagavond. Toen hebben we ons tentje moeten ontdoen van 3cm water. Nu kan ik er om lachen, maar toen was het om te huilen.

![Plassen water voor de Heineken op Lowlands](/assets/images/blogs/concerten/23-regen.jpg)
<div class="image-description">In 2019 regende het ook tijdens Lowlands. Er was zulk slecht weer voorspelt, dat mensen in de dagen ervoor hun kaarten verkochten voor €150 (originele prijs €220,– om maar niet naar een 'potentiële Glastonbury' te hoeven). Het regende in totaal 30 minuten dat weekend. Het was een fikse bui, maar mensen zijn gewoon maf.</div>

## The War On Drugs, Lowlands 2018
We nemen een sprong richting het heden. Tussen 2013 en 2018 heb ik eigenlijk nauwelijks concerten bezocht. Het zat er gewoon niet in. Ik was druk met school (en vervolgens werk), had geen geld en geen zin (en ook eigenlijk geen vrienden die met me meewilden maar dat terzijde). En alleen gaan durfde ik ook niet zo goed. Totdat ik in 2015 naar *Into The Great Wide Open* mocht, want daar liep ik stage en ze hadden een ticket en campingplek voor me gereserveerd (de schatten). Sindsdien vind ik het geen probleem om mezelf mee te nemen naar concerten en festivals. Het is eigenlijk best wel prima.

Maar we zijn hier voor The War On Drugs en niet voor mijn geschiedenis met festivals. *Of toch wel?*

Dit moet je even weten. Een van mijn favoriete nummers aller tijden is *Red Eyes* van The War On Drugs. Ik luister het zo weinig want ik voordat ik weet heb ik kippenvel en staan de tranen in m'n ogen.

Na een 5 jaar durende hiatus was ik eindelijk weer op Lowlands te vinden. En op de eerste dag van Lowlands stond The War On Drugs op het programma. Ook nog eens op de perfecte tijd voor een concert van The War On Drugs. *Golden hour*, een uur voor zonsondergang. We zaten op het gras op de heuvel bij de Alpha. Ze zon scheen, de lucht was blauw en The War On Drugs stond op het podium. Ze zetten [*Under the Pressure*](https://www.youtube.com/watch?v=ByrKdwQMGYc) in en ik houd het niet meer. Hoe kan er zó goed geluid komen uit een band? Op een festival? Ze staan daar een beetje te pingelen op Perzische tapijten en het is perfect. Als in: beter dan studiokwaliteit. Gewoon 'niet leuk meer' perfectie. En de warme zon straalt haar laatste stralen en de heuvel heeft perfect zicht en de mensen om ons heen zitten te genieten. De dag is perfect, The War On Drugs is perfect en alles klopt gewoon.

Na een kwartier (ofwel: het einde van *Under the Pressure*) zijn we weggelopen om zeewierburgers te halen. Ja. Echt. We zijn weggelopen want het was te goed. Vervolgens zijn we nog even terug gegaan om toevallig een stukje van [*Red Eyes*](https://www.youtube.com/watch?v=_pij5joiQV8) mee te pakken. Maar ik ben na ruim 300 optredens nog zo’n leek in omgaan met dit niveau van optreden dat het me beter leek om weg te gaan dan te blijven zitten.

Zodoende, het perfecte concert van de perfecte band The War On Drugs — en we hebben het grootste deel niet eens meegemaakt.

## Next up
Nu iedereen langzaam gevaccineerd wordt, komen de concerten en festivals ook weer terug. Helaas heb ik vaarwel moeten zeggen tegen Taylor Swift (Werchter Boutique 2020, geannuleerd), maar ik verwacht dat ze terugkomt. Onze kaarten voor het uitverkochte Lowlands 2020 liggen nog te liggen, want die zijn dit jaar ook gewoon geldig. Verder had ik het al aangestipt, maar Biffy Clyro staat ook vast. Vervolgens pak ik twee weken later Bon Iver mee in de zaal ernaast.

Hopelijk weer een beetje het begin van de pre-2013 concertenreeks. Ik heb er zin in.

## Een kijkje in de fotodoos
Omdat er best een aantal mensen zijn die nog nooit een concert en/of festival hebben meegemaakt, presenteer ik hier: een deel van mijn fotoarchief. Niet de beste foto's, maar het geeft wel een indruk.

![De Alpha-tent](/assets/images/blogs/concerten/03-tent.jpg)
<div class="image-description">De meest beruchte tent in dit verhaal: de Alpha (anno 2011).</div>

![Feesten in de 24-uurstent](/assets/images/blogs/concerten/02-bar.jpg)
<div class="image-description">De 24uurstent op Lowlands, toen 'ie nog bestond. Altijd een feestje als je niks te doen had, een hel als je probeerde te slapen. In 2017 vervangen voor het 24uursterrein: de ArmadiLLow.</div>

![Tai chi tijdens Lowlands](/assets/images/blogs/concerten/06-tai-chi.jpg)
<div class="image-description">Een lesje tai chi (gezondheid!) tijdens Lowlands. Het eerste jaar durfden we niet echt mee te doen, maar nu is het vaste prik (ondertussen doen ze geen tai chi meer, maar yoga).</div>

![Skrillex op Lowlands](/assets/images/blogs/concerten/01-skrillex.jpg)
<div class="image-description">Skrillex in de Alpha tijdens Lowlands 2011.</div>

![Een glas rosébier](/assets/images/blogs/concerten/05-rose.jpg)
<div class="image-description">Ik lustte geen bier tot 2014: op Rock Werchter dronk ik vooral rosébier.</div>

![Lowlands na zonsondergang](/assets/images/blogs/concerten/08-lowlands.jpg)
<div class="image-description">Goede tijden: de Alpha tijdens zonsondergang. Met dit uitzicht sta je op de heuvel. Het terrein van de Alpha blijft een van mijn favoriete plekken.</div>

![Ed Sheeran](/assets/images/blogs/concerten/13-ed-sheeran.jpg)
<div class="image-description">Toen je nog vooraan kon staan bij Ed Sheeran (Lowlands 2012).</div>

![Mensen kijken op een festivalterrein](/assets/images/blogs/concerten/10-bar-le-duc.jpg)
<div class="image-description">Kiekje van de zijlijn. Hetzelfde jaar (2012) waren Bar Le Duc-pakken echt helemaal hip op het festivalterrein (want je mocht geen flesjes mee en het was warm).</div>

![Dave Grohl en zijn band op het podium](/assets/images/blogs/concerten/11-foo-fighters.jpg)
<div class="image-description">Kiezen of delen: tweeënhalf uur Foo Fighters of tweeënhalf uur Wilco? Toch maar voor de Foo Fighters gegaan. Worth it. Kandidaat voor mijn lijst der lijsten als ik daadwerkelijk van Foo Fighters had gehouden. <a href="https://www.youtube.com/watch?v=vnbTPWWy1h8" target="blank">Maar het concert was wel echt gruwelijk</a>.</div>

![Lege tent](/assets/images/blogs/concerten/14-grolsch.jpg)
<div class="image-description">Deze komt uit mijn analoge fase, want na 3 jaar heb je de meeste kiekjes wel gemaakt. Toen de Heineken nog de Grolsch heette (2013).</div>

![Publiek tijdens Rock en Seine](/assets/images/blogs/concerten/15-rock-en-seine.jpg)
<div class="image-description">Ook uit mijn analoge fase, een week later. Wachtend publiek voor een optreden in hartje Parijs.</div>

![Wachtend publiek](/assets/images/blogs/concerten/12-publiek.jpg)
<div class="image-description">Lekker wachten in de Alpha met z'n allen.</div>

![Kijken naar de menigte](/assets/images/blogs/concerten/16-intermezzo.jpg)
<div class="image-description">Wat te doen als je even de tijd wilt doden op Lowlands? Kijken hoe kapot mensen over de brug heenkomen. Letterlijk of figuurlijk, want er sneuvelden jaarlijks tientallen tassen en koffers. Verleden tijd, want tegenwoordig hebben ze een viaduct.</div>

![Avondconcert](/assets/images/blogs/concerten/17-itgwo.jpg)
<div class="image-description">Het optreden van Elias in het bos tijdens <i>Into The Great Wide Open.</i> (2015)</div>

![Festivalsfeer](/assets/images/blogs/concerten/21-lopen.jpg)
<div class="image-description">Publiek tijdens Lowlands (2019). Zo zien de avonden eruit. Het koelt langzaam af en het publiek verdeelt zich over het terrein. Dit zijn wel de mooiste momenten om gewoon even rond te lopen.</div>

![De Alpha-tent voor het optreden van de Gorillaz](/assets/images/blogs/concerten/18-alpha.jpg)
<div class="image-description">De nieuwe Alpha-tent Foto genomen in 2018, net voor het optreden van Gorillaz.</div>

![Leegte bij de Alpha](/assets/images/blogs/concerten/22-leegte.jpg)
<div class="image-description">Het is niet altijd druk op het terrein. Dit is vrijdagsochtend (eerste dag) net na de opening van het terrein. Wanneer het nog veilig is om op het gras te zitten.</div>

![De Bravo-tent in de avond](/assets/images/blogs/concerten/19-bravo.jpg)
<div class="image-description">Lowlands' relatief nieuwe Bravo-tent (inwijding in 2017, foto tijdens de silent disco van de donderdagavond in 2019).</div>

![Publiek na een optreden](/assets/images/blogs/concerten/20-publiek.jpg)
<div class="image-description">Tijdens een concert N*E*R*D (Lowlands 2018).</div>
