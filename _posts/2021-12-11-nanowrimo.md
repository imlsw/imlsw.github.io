---
layout: detail
title: "NaNoWriMo 2021"
permalink: /nanowrimo-2021
categories: [blogs]
author: Ilse
excerpt: Van idee naar verhaal: 50.000 woorden in één maand.
---

# NaNoWriMo 2021
<div class="blog-date">December 2021</div>

Dit jaar deed ik mee aan de National November Writing Month, ofwel NaNoWriMo. Een Amerikaans evenement dat al jarenlang elke novembermaand plaatsvind. Het doel? 50.000 woorden schrijven in een maand. Geen 'af' verhaal, maar een eerste draft.

## Waarom meedoen?
Sinds juli 2020 spookt er al een verhaal door mijn hoofd. Ik had zo'n levendige droom op de laatste nacht van [onze roadtrip](/roadtrip-2021), dat ik hem heb opgeschreven. Datzelfde jaar heb ik een aantal scenes uitgeschreven, maar daar bleef het bij. Toen een collega me in oktober attendeerde op de Literatuurprijs van Nijmegen, ging ik van stag. In plaats van me in te schrijven voor de Literatuurprijs, schreef ik me in voor NaNoWriMo. Want een uitdaging is geen uitdaging als hij niet groot genoeg is.

1 november begon ik met schrijven. Het was kwart voor zes en ik was een beetje gespannen. Aan de andere kant keek ik er ook al het hele weekend naar uit. Er gingen wel gedachten door mijn hoofd. Wat ga ik schrijven? Wat als ik geen zin heb? Wat als ik vast zit? Nou, dat was snel opgelost. Ik begon met schrijven op 1 november en ben niet meer gestopt.

## Het proces
50.000 woorden klinkt veel; dat is het ook. Maar grote doelen moet je opknippen in kleinere, haalbare doelen. Een lange trap met heel veel treden. Het idee van NaNoWriMo is dat je elke dag 1.667 woorden schrijft, wat zich vertaalt naar iets meer dan twee A4'tjes per dag. Wat zich vervolgens weer vertaalt naar schrijfsessies van ongeveer 45 minuten. Best prima, toch?

De eerste 10 dagen waren een eitje. Na het avondeten en een wandeling zette ik mijn laptop aan, mijn koptelefoon op en begon ik met typen. Omdat ik al een verzameling had van notities, had ik een lijstje van scenes die ik kon uitschrijven. Na de tiende dag werd het moeilijker. Als je je lijstje hebt afgewerkt, waar schrijf je dan over? Ik begon beschrijvend te schrijven. Scenes uit te werken die tussen andere scenes zaten. Dingen uitleggen. Het werkte. Ik bleef schrijven.

### De moeilijkste dagen
De moeilijkste dagen waren na ons weekendje weg. 19 tot en met 21 november heb ik niet geschreven. De ideeën waren al op voordat we weggingen, ik hikte er een beetje tegenaan. Die gemiste dagen moest ik wel inhalen om mijn doel van 50.000 woorden te halen. Maar wat als je geen idee hebt waar je over moet schrijven?

Nou, de woorden kwamen vanzelf. Er kwamen ideeën naar boven voor nieuwe scenes. Compleet andere richtingen die ik nooit zou verwachten. Misschien wel de beste stukken die ik tot nu toe heb geschreven. Het was compleet out-of-the-box. Het was mysterieus. Er waren enorme plot twists vol spanning. Het was het missende ingrediënt in mijn verhaal en gaf me nieuwe energie voor de rest van de schrijfmaand.

30 november om 17:54 uur schreef ik mijn 50.000e woord. De schrijfmaand zat er op. In ruil voor 1.667 woorden en 45 minuten van mijn tijd per dag, kreeg ik een certificaat en bijna 70 pagina's aan scenes voor mijn verhaal.

Uitdaging voltooid.

## Wat heb ik geleerd?
Writer's block is een mythe. Schrijven gaat om woorden spuwen. Als je writer's block hebt, ben je bang voor je eigen woorden. Bang voor je eigen gedachten. Bang om lelijke dingen op papier te zetten waar de wereld niks aan heeft. Of waar je zelf bang van wordt. Maar dat is het idee van schrijven: de angst overwinnen. Het woorden spuwen is stap 1, maar niemand hoeft jouw gespuwde woorden te lezen. In meerdere toekomstige sessies polijst je de woorden naar een versie dat de buitenwereld wél mag lezen.

Geen enkele dag had ik last van writer's block. Ik was eerder bang voor mijn eigen gedachten. Verrek, in oktober zou ik het niet hebben gedurfd. Maar met NaNoWriMo heb ik de angst laten varen. Ik ging gewoon zitten en begon met typen. Eén deur achter me dicht en heel veel nieuwe deuren open.

Ook heb ik geleerd dat deze manier van werken me ontzettend goed bevalt. Zo goed, dat ik hem heb ingezet voor meerdere projecten. Ik heb altijd hobbies of zaken in mijn hoofd die ik nog wil doen, maar zonder deadlines werkt het niet. Dan is er geen structuur en heb ik geen focus. Waarom niet gewoon een maand aan één project of hobby besteden om vervolgens door te gaan naar de volgende? Op basis van het idee van NaNoWriMo heb ik al 14 andere projecten genoteerd en ingepland om te doen. Elke duurt een maand, puur om uit te proberen. Ik heb er zin in.

## What's next?
Aan 70 A4'tjes met losse gedachten heb ik weinig. Die moeten wel nog een keer worden doorgespit, maar na een maand lang schrijven is het allemaal nog iets te vers. NaNoWriMo raadt het zelf ook aan: neem een paar maanden rust en kijk het volgende jaar eens met een nieuwe blik naar je werk. Je raadt het al: een van mijn projecten volgend jaar is om de teksten op volgorde te zetten en te editten. Maar voor nu ga ik even genieten van het feit dat het er op zit. Even weer teksten lezen in plaats van schrijven. Goed plan.
