---
layout: detail
title: "Een maand in boeken"
working-title: "Een maand in boeken"
note: Januari 2022
permalink: /een-maand-in-boeken
categories: [blogs]
author: Ilse
excerpt: Niet leven in dagen, maar in boeken.
intro: Er zijn weinig mensen die ik ken die zoveel lezen als ik. Streep dat door. Ik ken geen mensen die zoveel lezen als ik.
---

Om een idee te geven hoeveel boeken ik lees (en tot welke genres deze behoren), dacht ik dat het wel leuk zou zijn om een maand in boeken te doen. Dus, bij deze. Mijn eerste maand van 2022, in boeken.

## De boeken in kwestie

### #1 — That Wild Country: An Epic Journey through the Past, Present, and Future of America's Public Lands
Genre: Non-fictie, geschiedenis, natuur \
Aantal pagina's: 277 \
Uitgelezen op: 1 januari 2022

Ik begon het jaar met *[That Wild Country](https://www.goodreads.com/book/show/53043941-that-wild-country)* van Mark Kenyon, een boek dat al een tijdje op mijn to-read stond. Gezien het rustige thema (natuur), leek het me een geschikte start van het jaar.

*That Wild Country* gaat over de historie van nationale parken van de Verenigde Staten. Mark is fervent wandelaar en vertelt het verhaal van de nationale parken via zijn tochten door de Amerikaanse natuur. Meer heb ik er niet over te zeggen. Er zat een duidelijke tweedeling in het boek: zijn eigen verhalen waren interessant, de historie van de nationale parken voelde als het lezen van een informatief geschiedenisboek. Jammer, want het had meer in zich.

Drie sterren. Alleen lezen als je semi-wetenschappelijk onderzoek doet naar nationale parken.

### #2 — This Is Your Mind on Plants
Genre: non-fictie, wetenschap, psychologie \
Aantal pagina's: 288 \
Uitgelezen op: 2 januari 2022

*[This Is Your Mind on Plants](https://www.goodreads.com/book/show/56015023-this-is-your-mind-on-plants)* van Michael Pollan, één van de non-fictie bestsellers van 2021. Voordat ik begin, moet ik dit bekennen: Michael Pollan is één van mijn favoriete schrijvers. Zijn boek *[The Omnivore's Dilemma](https://www.goodreads.com/book/show/3109.The_Omnivore_s_Dilemma)* staat —wat mij betreft— hoog (lees: top 3) in de lijst van 'Beste non-fictie boeken die ik tot nu toe heb gelezen'. En ik heb er aanzienlijk wat gelezen.

Waar Michael Pollan ontzettend goed in is, is wetenschappelijke dingen uitleggen in menselijke taal. Niet alleen omdat hij zelf geen wetenschapper is (hij is journalist, geen onderzoeker), maar omdat hij mensen begrijpt. En mensen willen voorbeelden. Laat het nou zo zijn dat hij het niet erg vind om zichzelf als proefpersoon in te zetten. Zijn boeken zijn daardoor een mix van wetenschappelijk en persoonlijk, iets wat ik kan waarderen.

*This Is Your Mind on Plants* gaat over de werking van planten. Specifiek over drie plantaardige stofjes die mensen consumeren: opium, cafeïne en mescaline. Pollan kweekt opium in zijn eigen moestuin, stopt met cafeïne om te ontdekken wat het met je doet en gaat op jacht naar mescaline, ook wel peyote genoemd. Wat resulteert in wéérs een interessant, leerzaam boek van Michael Pollan.

Vijf sterren. Aanrader voor nieuwsgierige mensen.

### #3 — The Invisible Life of Addie LaRue
Genre: fictie, historische fictie, fantasy met een vleugje magisch realisme \
Aantal pagina's: 444 \
Uitgelezen op: 3 januari 2022

Tijd voor een goed fictie boek. In dit geval *[The Invisible Life of Addie LaRue](https://www.goodreads.com/book/show/50623864-the-invisible-life-of-addie-larue)* van V.E. Schwab. Adeline, een meisje uit het verleden, wordt uitgehuwelijkt en maakt een deal met de Dood: eeuwig leven in ruil voor telkens vergeten te worden. Totdat iemand haar blijft herinneren.

Meer wil ik er ook niet over zeggen. Het was een verademing om weer eens een goed boek te ontdekken. Ik kwam bij deze titel nadat ik *[The Midnight Library](https://www.goodreads.com/book/show/52578297-the-midnight-library)* van Matt Haig had gelezen. Een goede opvolging, al zeg ik het zelf.

Vijf sterren. Aanrader voor mensen die van een goed verhaal houden. Afrader voor degene die de regels van fantasy niet snappen.

### #4 — Fulfillment: Winning and Losing in One-Click America
Genre: non-fictie, technologie, economie \
Aantal pagina's: 400 \
Uitgelezen op: 4 januari 2022

Ik lees meestal een fictief boek in combinatie met een non-fictie boek. In dit geval was dat *[Fulfillment](https://www.goodreads.com/book/show/53317467-fulfillment)* van Alec MacGillis. Een boek over de opkomst van Amazon en alles wat het kapot heeft gemaakt, vertelt vanuit het perspectief van mensen die de slechte kant ervan hebben gezien. Het gaat hier echt om de *hidden costs*: het monster dat Amazon eigenlijk is.

Dit boek deed me weinig. Ik keek hier niet van op. Het is goed om de realiteit achter de pakketeconomie te weten en wat voor schade het met zich meebrengt. Helaas ging dit boek alleen in op de menselijke schade, niet eens de schade aan het klimaat. Wat mij betreft had hij nog wel wat groter mogen uitpakken.

Twee sterren. Geen aanrader.

### #5 — Pastoral Song: A Farmer's Journey
Genre: non-fictie, natuur, memoir \
Aantal pagina's: 304 \
Uitgelezen op: 8 januari 2022

In een ander leven ben ik boerin. Misschien dat ik er in dit leven ook nog wel naar ga streven. Oké, semi-serieus dan. Maar James Rebanks' *[Pastoral Song](https://www.goodreads.com/book/show/55004160-pastoral-song)* zette me in ieder geval aan het denken.

Ik vond dit echt een prachtig boek. Het zijn James' herinneringen van opgroeien op de boerderij met zijn vader en grootvader. Hoe het boerenleven veranderde door de generaties heen. En hoe hij weer terug ging van monocultuur naar diversiteit. Het land niet bewerken voor het geld, maar voor de natuur. Ook al kan het niet altijd uit.

Vijf sterren. Aanrader voor iedereen die ademt. Sluit goed aan bij de documentaire *[The Biggest Little Farm](https://www.youtube.com/watch?v=fcQKWkpPB3U)* (ook een aanrader).

### #6 — Project Hail Mary
Genre: fictie, science-fiction, ruimte \
Aantal pagina's: 476 \
Uitgelezen op: 9 januari 2022

Dit boek stond zo hoog op elk eindejaarslijstje dat ik hem wel op mijn lijstje **moest** zetten. Ik heb het over *[Project Hail Mary](https://www.goodreads.com/book/show/54493401-project-hail-mary)* van Andy Weir. Andy Weir ken je misschien wel van *The Martian*. Als je het boek niet hebt gelezen, heb je de film waarschijnlijk wel gezien.

Dankzij *The Martian* kan Andy de rest van zijn leven spenderen aan het schrijven van science-fiction. En wat levert dat toch heerlijke boeken op. Ik ben niet zo'n science-fiction lezer. Meestal zit het me allemaal te ingewikkeld in elkaar: zoveel kennis van natuur- en scheikunde heb ik nou ook weer niet. Maar Andy Weir weet het allemaal perfect te introduceren. Zelfs de niet-kenner leest er hierdoor doorheen.

*Project Hail Mary* is goed geschreven met veel humor. De structuur is interessant en er zitten heerlijke plottwists in. Vijf sterren. Aanrader voor iedereen die een keer een goed sci-fi boek wil lezen.

### #7 — Amoralman: A True Story and Other Lies
Genre: non-fictie, memoir, gokken \
Aantal pagina's: 256 \
Uitgelezen op: 10 januari 2022

Waarom niet gewoon een boek lezen omdat het kan? Afgelopen jaar ontdekte ik het 'true crime'-genre (WOW). Dit boek vond ik in één van die lijstjes verstopt. *[Amoralman](https://www.goodreads.com/book/show/53168892-amoralman)* is het verhaal van Derek Delgaudio en zijn geschiedenis op de grens tussen goed en kwaad. Als kind leerde hij kaarttrucs. En om een oude vriend een dienst te doen, zet hij ze in als cheat bij een wekelijkse pokeravond in een afgehuurde Hollywoodvilla om geld te verdienen.

Aan het einde van het boek weet je niet meer wat fictief en echt was. Maar het levert in ieder geval een spannend verhaal op. Vijf sterren. Aanrader als je een goed boek voor tussendoor wilt. Afrader als de duistere kant van de wereld je ongemakkelijk maakt.

### #8 — The Comfort Book
Genre: non-fictie, zelf help \
Aantal pagina's: 272 \
Uitgelezen op: 10 januari 2022

Ik heb hem al eerder aangehaakt, maar vorig jaar las ik *The Midnight Library* van Matt Haig en die beviel me goed. Vandaar dat ik een tweede boek van hem pakte, *[The Comfort Book](https://www.goodreads.com/book/show/55825273-the-comfort-book)*. Het boek is non-fictie, een mix van essays met als onderliggende notitie: het komt allemaal wel goed. Fijn geschreven, maar met de hoeveelheid boeken in het thema 'zelf help' die ik heb gelezen voelde het allemaal een beetje nep. Misschien ben ik hier gewoon te oud voor.

Drie sterren. Aanrader als je voor het eerst in de put zit en niet weet waar het heen moet met je mentale gezondheid, maar anders kun je deze beter links laten liggen.

### #9 — The Song Machine: Inside the Hit Factory
Genre: non-fictie, muziek, geschiedenis \
Aantal pagina's: 368 \
Uitgelezen op: 12 januari 2022

Ik kwam bij dit boek terecht nadat ik de trailer van *[This Is Pop](https://www.youtube.com/watch?v=4-J1oN5XYvY)* zag. *[The Song Machine](https://www.goodreads.com/book/show/28789721-the-song-machine)* van John Seabrook geeft antwoord op de vraag "Waar komen toch al die goede pop hits vandaan?". Het antwoord? Zweden. Nog specifieker? Cheiron Records. Het boek gaat door de laatste drie decennia heen en tikt de grootste namen af: de opkomst van de boybands, Britney Spears, Kesha, Rihanna, Katy Perry, noem maar op. Met als winnaar? Max Martin, de grootste popproducer ter wereld.

Het verhaal was goed en het boek las fijn weg — ik wilde hem eigenlijk niet neerleggen. Vijf sterren. Aanrader als je meer wilt weten over de laatste dertig jaar in de popgeschiedenis. Laten liggen als muziek je niks boeit.

### #10 — Walking the Himalayas
Genre: non-fictie, reizen, Nepal e.o. \
Aantal pagina's: 293 \
Uitgelezen op: 21 januari 2022

Nergens word ik gelukkiger van dan een goed reisboek. Een auteur die je meeneemt naar nieuwe bestemmingen —dichtbij en ver weg— en elk detail omschrijft. En dat ook nog op een leuke, interessante manier kan vertellen. *[Walking the Himalayas](https://www.goodreads.com/book/show/27161842-walking-the-himalayas)* van Levison Wood is zo'n boek. Met een korte geschiedenis over zijn leven en de reden van deze reis, beginnen we de zijderoute te lopen vanaf Afghanistan, door Pakistan, India en Nepal, richting Bhutan. En wat voor een reis.

Vier sterren. Fijn geschreven, maar af en toe iets teveel in op zij-verhalen dan de hoofdlijn. Aanrader als je van reisverhalen houdt. Laten liggen als wandelen je weinig boeit.

### #11 — The President's Daughter
Genre: fictie, thriller, politiek \
Aantal pagina's: 594 \
Uitgelezen op: 29 januari 2022

Ik weet dat ik geen thrillers moet lezen als ik een goede nachtrust wil. En vooral politieke thrillers zorgen ervoor dat ik weer veel te laat ga slapen en nachtmerries krijg. Maar wat voelt die spanning fijn. Dat je wilt weten wat er op de volgende pagina staat. Vandaar dat ik een haat-liefderelatie heb met thrillers.

*[The President's Daughter](https://www.goodreads.com/book/show/53402402-the-president-s-daughter)* is een boek van James Patterson en Bill Clinton. Ze schreven eerder *The President Is Missing*, wat mijn instap in de wereld van (politieke) thrillers was. Een heerlijk verhaal. Beide trouwens.

Vijf sterren. Aanrader als je een boek zoekt waarbij je telkens weer meer pagina's omslaat dan je zou willen. Laten liggen als je de kunstjes van thrillers al goed kent.

### #12 — Medium Raw: A Bloody Valentine to the World of Food and the People Who Cook
Genre: non-fictie, memoir, eten \
Aantal pagina's: 288 \
Uitgelezen op: 30 januari 2022

Anthony Bourdain vind ik een held. Niet alleen om zijn shows, maar om zijn eerlijkheid. Hij is (was) niet bang om nieuwe dingen te proberen en zijn mening te geven en dat respecteer ik. *Kitchen Confidential* vond ik een heerlijk boek. Heerlijk en vulgair. *[Medium Raw](https://www.goodreads.com/book/show/40409969-medium-raw)* is meer een terugblik op die tijd, gemixt met alles wat hij in de tussentijd heeft meegemaakt. Elke pagina dankbaar dat ik dit boek heb opengeslagen.

Vier sterren. Aanrader als je bekend bent met de voedselwereld en Anthony Bourdain waardeert. Afrader als je je niet comfortabel voelt bij Anthony Bourdain.

### #13. The Storyteller: Tales of Life and Music
Genre: non-fictie, memoir, muziek \
Aantal pagina's: 376 \
Uitgelezen op: 31 januari 2022

Ik was eigenlijk helemaal niet van plan om dit boek uit te lezen voordat de maand voorbij was, maar het was zondagmiddag en ik had niks te doen. Zodoende kwam ik bij mijn geliefde hobby 'lezen' uit.

Na *Medium Raw* had ik zin in nog een memoir. Die doen het op de één of andere manier toch altijd goed bij me. *[The Storyteller](https://www.goodreads.com/book/show/57648017-the-storyteller)* van Dave Grohl had goede reviews online en ik had hem al een paar keer in de winkel zien liggen, dus ik dacht: waarom niet?

Vier sterren. Dave schrijft ontzettend leuk en ik kan het hem echt in dit taalgebruik horen vertellen, maar het waren meer losse herinneringen dan een doorlopend stuk. En dat vond ik wat jammer. Dus vandaag: vier sterren.

## De statistieken
In een maand las ik 13 boeken. Dat komt neer op zo'n 2,6 boeken per week. Het waren in totaal zo'n 4636 pagina's, waarvan gemiddeld 149 per dag. Normaal lees ik wat minder, maar ik begon het jaar in quarantaine en had wat vrije tijd over (normaal wandel ik dagelijks een uur, maar ik mocht niet uit huis), dus het gemiddelde kwam iets hoger uit. Ter vergelijking: vorig jaar las ik gemiddeld 1,8 boeken per week. Je kunt precies zien wanneer ik uit quarantaine ging: tussen boek 9 en 10 zat een stuk meer tijd dan voorheen.

Geen goed excuus, ik weet het, maar misschien maakt het mijn hobby wat minder heftig.

### Was dat alles?
Nee. Ik heb drie boeken weggelegd omdat ik ze niet interessant genoeg vond (*[Start at the End](https://www.goodreads.com/book/show/43607837-start-at-the-end)*, *[The Utopia of Rules](https://www.goodreads.com/book/show/22245334-the-utopia-of-rules)* en *[Antisocial](https://www.goodreads.com/book/show/44139381-antisocial)*).

De hele maand ben ik bezig geweest met *[Several Short Sentences About Writing](https://www.goodreads.com/book/show/13155290-several-short-sentences-about-writing)*, maar vanwege de opbouw (het zijn letterlijk allemaal korte zinnen) duurt het wat lang. Het is niet een boek dat je in één dag uitleest. In de vroege ochtenduren van dinsdag 1 februari las ik deze uit, dus hij telt mee voor februari, niet voor januari.

En terwijl ik de laatste woorden van dit artikel typ, ben ik bezig met *[A Town Called Solace](https://www.goodreads.com/book/show/53328334-a-town-called-solace)* en *[The Infinite Machine](https://www.goodreads.com/book/show/50175330-the-infinite-machine)*, maar bij beide ben ik nog niet ver genoeg om te zeggen wat ik er van vind.

## Terugblik
Ik kijk terug op dit lijstje en ik heb dezelfde vragen die jij je waarschijnlijk ook afvraagt. "Hoezo lees ik zo veel?", "Waar haal ik die tijd vandaan?" en "Heb je dan helemaal geen leven / vrienden / hobbies?". Maar blijkbaar lukt het me toch ergens om zoveel boeken te lezen.

Al met al blijkt de conclusie maar weer te zijn dat ik veel te veel lees. En ik zou het voor geen goud willen missen.

### Meer, meer, meer!
Ook toffe boeken lezen? In elk jaarverslag schrijf ik mijn favoriete boeken van het jaar op ([2019](/2019), [2020](/2020), [2021](/2021)). Mijn must-reads ik [hier](http://localhost:4000/favoriete-boeken/) gedeeld.
