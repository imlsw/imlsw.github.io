---
layout: about
title: "Over"
permalink: /about
intro: "Hoog tijd om in een korte periode een idee krijgen van wie ik ben en wat ik doe."
previous-page-title: "Notities"
previous-page-url: "/notes"
next-page-title: "Home"
next-page-url: "/"
---

Hoi! Mijn naam is Ilse. Oorspronkelijk kom ik uit Twente, maar na acht verhuizingen door het hele land heen, bevind ik me momenteel in Nijmegen. Het grootste deel van de week spendeer ik aan web- en appdesigns. Daarnaast lees ik [meer dan gezond voor me is](/gelezen-in-2021), wandel ik dagelijks een kilometer of vijf, sport ik [iedere ochtend](/sporten) en spendeer ik tijd aan dingen die me fascineren.

Ik vind het altijd leuk om zelf meer over mensen te weten te komen, dus vandaar deze pagina.

## In het kort
Geen tijd? Zonde. Hopelijk kom je hiermee uit de voeten.

**Favoriete gerecht** spaghetti \
**Kan niet zonder** de muziek van Taylor Swift \
**Word gelukkig van** een goed boek \
**Gaat het liefst op vakantie naar** niet-toeristische plekken \
**Beste investering** ETF's \
**Wil deze artiest nog live zien** Bruce Springsteen \
**Hoog op de verlanglijst** een spinningfiets \
**Myer-Briggs persoonlijkheid** [INFJ-A](https://www.16personalities.com/nl/infj-persoonlijkheid) \
**Vervoermiddel** mijn fiets van minstens 30 jaar oud \
**Zou dit minder moeten doen** twijfelen \
**Draagt** nog steeds Converse \
**Bestelt meestal een pizza** margherita \
**Favoriete nummer aller tijden** *[Clarity](https://www.youtube.com/watch?v=ULrz-6CSmmM)* van John Mayer \
**Gaat goed op** woordgrappen \
**Zou het schrijfvermogen willen hebben van** Haruki Murakami \
**Levensdoel** een enorme moestuin

## Waarom design?
In 2011 begon ik met studeren. Ik nog geen achttien en had al drie jaar duidelijk wat ik wilde doen. Ik wilde bandmanager worden en *International Media & Entertainment Management* was hoe ik dat zou gaan doen. Na drie maanden zette ik er een punt achter. Als zeventienjarige was ik niet gemaakt voor managementboeken, filmtechnieken en *Business English*. Ik wilde de praktijk leren en werken met mijn handen. Mijn hospita raadde me de kunstacademie aan. Ik verklaarde haar compleet voor gek (maar dan de nettere versie daarvan). Maar het zette me wel aan het denken.

In 2016 studeerde ik cum laude af als *Crossmedia Designer* aan [AKI ArtEZ](https://aki.artez.nl/crossmedia-design/), één van de beste en sowieso de meest eigenzinnige kunstacademie van het land. Ondertussen werk ik al bijna zes jaar in het veld. In die tijd heb ik mijn eigen studio gehad en ervaring opgedaan als in-house designer. Op dit moment werk ik als designer bij een agency.

### Maar.. *waarom* design?
Design is —voor mij— de plek waar werelden samenkomen. Design is een mix van theorie en praktijk. Het is de kunst van het combineren. Goed design maak je niet zomaar: het is een onderbuikgevoel. Het maakt me ontzettend gelukkig om daar een steentje aan bij te dragen. Ik ben nog lang niet waar ik wil zijn, maar werk daar stapje voor stapje, dag in, dag uit naartoe.

## Meer dan design
Leven is voor mij meer dan alleen design. Ik ben ontzettend nieuwsgierig en leergierig. Dat uit zich voornamelijk in lezen. Gemiddeld lees ik zo'n 70 boeken per jaar (al dan niet meer — het kan zijn dat ik dit getal naar beneden heb gezet om niet als een maniak over te komen). De ene keer gaat het over technologie, de andere keer over geschiedenis. Ik ga door mijn leeslijst heen in golven van genres en onderwerp. Op zoek naar de [beste boeken](/favoriete-boeken) die me vermaken en/of aan het denken zetten. Het kan me niet gek genoeg. Als het kon, las ik de hele dag door (ook al weet ik dat het dan niet meer leuk is). Laten we het een 'uit de hand gelopen hobby' noemen.

Naast lezen heb ik een enorme waslijst aan dingen die ik ooit nog wil leren of doen. De meeste mensen zullen ze ontzettend saai vinden. Muziektheorie. Haken. Schaken. Schrijven. Fotografie. Nieuwe talen leren. Schilderen. Houtbewerking. Excel leren *(hah!)*. Recepten perfectioneren. Een moestuin beginnen.

Zolang het me bezig houdt en ik nieuwe dingen kan leren, ben ik een tevreden mens.

## Meer dan dit?
Dat was het voor nu. Nog steeds nieuwsgierig? Je zou het kunnen proberen via [Linkedin](https://linkedin.com/in/ilselobker). Andere sociale media gebruik ik niet.
