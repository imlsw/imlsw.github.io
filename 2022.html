<!DOCTYPE html>
<html lang="en-US">
  <head>
    <meta name="viewport" content="width=device-width, initial-scale=1">
    <meta charset="utf-8">
    <meta name="keywords" content="ilse, l&#246;bker, lobker, loebker">
    <meta name="description" content="Een 28-jarige jongedame schrijft over haar leven.">
    <title>Ilse Löbker | 2022</title>
    <link rel="stylesheet" href="/assets/css/main.css">
  </head>
  <body>
    <div id="container">
      <div id="navigation">
        <div class="navigation--previous">
          <a class="button--back" href="/">Home</a>
        </div>
      </div>

      <h1 class="blog--title">Het jaar 2022</h1>
      <p class="blog--date"> December 2022</p>
      <p class="introduction"></p>

      <div class="content--detail">
        <p>Wat. Een. Jaar.</p>

<p>Het jaar begon in quarantaine. 31 december om 18:30 uur kregen we het nieuws. Corona. Niet bij mij, maar bij mijn wederhelft. Voor het eerst in negen jaar spendeerden we oud en nieuw samen. Headbangend op Queen en met een glaasje wijn teveel op gingen we het nieuwe jaar in.</p>

<p><img src="/assets/images/blogs/2022/weide.png" alt="Uitzicht over een mistige akker vol graan" /></p>

<h2 id="het-jaar-in-vogelvlucht">Het jaar in vogelvlucht</h2>
<p>Dit jaar had ik geen doelen, maar mijlpalen. Ik kan me geen jaar herinneren waarin ik zoveel hoogtepunten had. Dit jaar was drukker dan ooit, maar in de beste zin van het woord. Ik ben nog nooit zo weinig thuis geweest. Voor het eerst zei ik volmondig ‘ja’ tegen dingen.</p>

<h3 id="verhuizen">Verhuizen</h3>
<p>Het zat al een tijdje in ons hoofd, maar nu was het tijd om de plannen werkelijkheid te maken. Verhuizen. Nijmegen was leuk, maar na de zoveelste schietpartij, autoinbraak en drugsdeal voor de deur waren we er wel klaar mee. We zagen het niet zitten om nog langer in de regio van Arnhem-Nijmegen te blijven: het was tijd om terug te gaan naar onze roots. Begin januari reageerden we op een huisje waar we mochten kijken.</p>

<p>Veilige buurt? Check. <br />
Volledig huis in plaats van een appartement? Check. <br />
Tuin? Check.</p>

<p>Waar kunnen we tekenen?</p>

<p>Het ging allemaal iets sneller dan verwacht. Begin maart was het zover. Vaarwel Nijmegen, hallo platteland! Niet langer in een tochtig jaren 60 appartement, maar in een volwassen, energieneutraal huis. En een tuin! <em>Een tuin!</em> Een keuze waar we geen seconde spijt van hebben gehad. Het huis ligt op vijf minuten van de bossen, waar ik mijn vrije tijd maar al te graag spendeer. En: in deze buurt kun je in het donker wél veilig over straat.</p>

<p>Het beste? Dit keer voelt het niet als tijdelijk.</p>

<p><img src="/assets/images/blogs/2022/bos.png" alt="Een bospaadje belicht door de zonnestralen" /></p>
<div class="image--description">De bossen, onze achtertuin.</div>

<h3 id="nieuwe-baan">Nieuwe baan</h3>
<p>In Overijssel wonen en in Nijmegen werken was niet ideaal. Ik had het er naar mijn zin, maar de uitdaging miste. Ik wilde meer — grotere projecten, meer diepgang, meer leren. De verhuizing was een goed moment om daar ook eens over na te denken. Maar het laatste wat ik wilde, was tegelijkertijd van woonplaats én baan veranderen, want in 2019 was dat ook verre van optimaal..</p>

<p>..je voelt hem al aankomen..</p>

<p>Tussen de verhuisdozen in tekende ik mijn nieuwe contract.</p>

<p>Ondertussen is mijn tweede contract ingegaan. In plaats van Nijmegen, werk ik in Amsterdam. En Rotterdam. En Zwolle. Dat klinkt allemaal heel heftig, maar ik werk vooral vanuit huis. De grotere projecten, de diepgang, het constante leren — het is er allemaal. Een keuze waar ik maanden over heb getwijfeld, maar het bleek de juiste te zijn.</p>

<p><img src="/assets/images/blogs/2022/wandelen.png" alt="Een smal wandelpaadje door hoog gras heen" /></p>
<div class="image--description">Tijdens één van mijn dagelijkse wandelingen.</div>

<h3 id="eindelijk-weer-concerten">Eindelijk weer concerten</h3>
<p>Dit jaar kon ik eindelijk mijn opgespaarde concerttickets verzilveren. Eigenlijk zou het feest al in februari beginnen, maar vanwege de Europese lockdowns waren veel shows uitgesteld naar september. Vanwege de verhuizing kwam me het stiekem wel goed uit.</p>

<p>In april ging ik naar The War On Drugs in de Ziggo Dome. Eind mei ging ik last minute naar Dauwpop om Editors live te zien. In juni stond Lorde in de AFAS. In september was Biffy Clyro, ook in de AFAS. In oktober zou ik naar The Dangerous Summer gaan, maar die moest ik missen omdat ik ziek was. En vlak voor mijn verjaardag ging ik naar Bon Iver in de Ziggo Dome.</p>

<p>Maar dat was niet alles.</p>

<p><img src="/assets/images/blogs/2022/editors.png" alt="Midden in het publiek met uitzicht op Editors" /></p>
<div class="image--description">De zoveelste keer Editors. Blijft een topband.</div>

<h3 id="abba-in-londen">ABBA in Londen</h3>
<p>Vorig jaar kochten we ook kaarten voor ABBA in Londen. Waarom zou je £80 betalen om naar hologrammen van artiesten uit de jaren 70 te kijken? Ik vond het allemaal wat prijzig, maar het was een goede reden voor een citytrip. Met de Eurostar vanaf Brussel-Zuid gingen we naar het Verenigd Koninkrijk.</p>

<p>We bezochten de ABBA Arena in de tweede maand dat de show speelde. Ik heb door de jaren heen honderden artiesten zien optreden, maar dit was anders. Dit was <em>zo, zo</em> goed. Misschien wel het meest magische concert dat ik tot nu toe heb bijgewoond. Het publiek was ook fantastisch: elk nummer werd woord voor woord meegezongen. En die hologrammen? Daar merk je nauwelijks wat van.</p>

<p>Vind je de muziek leuk en heb je de kans om naar Londen te gaan aankomend jaar? Ga naar ABBA. Daar ga je geen seconde spijt van krijgen.</p>

<p><img src="/assets/images/blogs/2022/abba.png" alt="Het podium met de hologrammen van ABBA en prachtige lichten erboven" /></p>
<div class="image--description">Ja, dat zijn hologrammen. Ja, ze lijken net echt.</div>

<h3 id="rock-werchter-en-door">Rock Werchter.. en door</h3>
<p>Twee weken na Londen stond Rock Werchter op het programma. In mijn eentje. Ik had mensen meerdere gevraagd om mee te gaan, maar niemand hapte. Dus ik ging alleen. Zes dagen lang, van woensdag tot en met maandag, waarvan vier dagen festival. Alleen.</p>

<p>Tot op de dag van vertrek heb ik getwijfeld om mijn kaartje te verkopen — zo spannend vond ik het. Maar het viel allemaal reuze mee. Ik mocht dan geen fan zijn van de headliners, maar Werchter heeft <em>nooit</em> een slecht programma.</p>

<p><img src="/assets/images/blogs/2022/rock-werchter-2.png" alt="Het podium met Kacey Musgraves en haar band" /></p>
<div class="image--description">Kacey Musgraves.</div>

<p>De prachtige nummers van First Aid Kid, lachen bij HAIM, het zweet dat naar beneden drupte bij Airbourne. Dansen op de grootse pophits van Carly Rae Jepsen, springen bij girl in red en met 10.000 man meezingen met alt-J in een overvolle tent. Het noodgeval van Goldband en —wow— de thuiswedstrijd van Bazart. Dan was er de fan-tas-tische Kacey Musgraves, die veeeeel te weinig publiek had, vroeg pieken bij FEVER 333 en even terug naar vroeger met Sum 41 en Jimmy Eat World. Ademhalen bij Michael Kiwanuka, vreugde bij Twenty One Pilots en de longen uit mijn lijf zingen bij The Killers. Maar het absolute hoogtepunt? Phoebe Bridgers.</p>

<p><img src="/assets/images/blogs/2022/rock-werchter.png" alt="De festivalweide van Rock Werchter in de nacht" /></p>
<div class="image--description">De festivalweide tijdens Metallica.</div>

<p>Maandags werd ik moe en snotterig wakker, maar tijd om te klagen was er niet. Iets na 7:00 uur zei ik Werchter vaarwel, om 14:00 uur was ik thuis. Tijd om te douchen, de wasjes klaar te leggen en te lunchen, want om 16:00 uur zaten we in de auto richting Nijmegen voor het openluchtconcert van Rammstein.</p>

<p>Vergeleken met Rock Werchter was Rammstein echt helemaal niks. We stonden in een dal en er hingen geen schermen. Ik ben niet klein, maar ik kon het podium niet zien. Daarnaast stonden er lange rijen voor de bar én de eetkraampjes. En ik kon mijn ogen niet openhouden. Ik had Rammstein eerder gezien en dat was vet, maar dit was het geld niet waard. Na middernacht waren we thuis en ik kon niet meer.</p>

<p>Tijd om de festivalweek eruit te slapen.</p>

<p><img src="/assets/images/blogs/2022/rammstein.png" alt="Uitkijken op de torens van Rammstein, maar niet het podium" /></p>
<div class="image--description">Meer dan dit heb ik ook niet gezien van Rammstein. En wij stonden relatief vooraan in het Goffertpark.</div>

<h3 id="positief-nieuws">Positief nieuws</h3>
<p>Op internet las ik dat veel mensen van Werchter terugkwamen met meer dan alleen hun spullen. Ik besloot ook een zelftestje te pakken.</p>

<p><img src="/assets/images/blogs/2022/corona.JPG" alt="Een positieve coronatest" /></p>

<p>Binnen drie seconden was de test positief. Het verklaarde waarom ik van zondag op maandag zulke vreemde klachten ontwikkelde. Waarom ik zo onrustig sliep. Waarom ik er tijdens Rammstein niet helemaal bij was. Waarom ik zo, zo, zo ontzettend moe was.</p>

<p>Het was de <em>‘rones</em>.</p>

<p>Ik had corona ruim twee jaar kunnen ontwijken, zelf toen het bij mij in huis was, maar het was zover. Mijn corona-ervaring was begonnen. Drie dagen lag ik met (lage) koorts in bed. Slapen, snotteren, niezen, repeat. Ik kon de trap niet opkomen zonder buiten adem te raken.</p>

<p>Ik werd een beetje bang van het idee van long covid, maar zo plots als het kwam opzetten, was het ook voorbij. Maar er waren wel veranderingen: mijn reuk is nog steeds soms aanwezig, soms niet. En mijn geheugen was gatenkaas tot november, maar dat werkt gelukkig weer.</p>

<p>Nee, corona krijgen zou ik niet aanraden.</p>

<h3 id="albanië">Albanië</h3>
<p>De dag voordat we op vakantie gingen, ging mijn herstelbewijs in. Ik mocht gewoon de grens over, wat handig was, want we hadden een flinke rit voor de boeg. Het was weer tijd om de grenzen van onze comfortzone op te zoeken. Onze bestemming? 2.300 kilometer naar het zuiden. Albanië, met de auto.</p>

<p>Wat hebben we weer veel meegemaakt.</p>

<p><img src="/assets/images/blogs/2022/albanie.png" alt="Het uitzicht over een vallei tijdens zonsondergang met bergen in de verte" /></p>
<div class="image--description">Het uitzicht vanaf ons hotel in Shköder. Die mist in de verte? Dat was rook van de constante bosbranden in de bergen.</div>

<p>De eerste stop in Graz was de grootste fout ooit (dachten we). We speelden Kroatië uit. De auto viel uit op de helling in de file bij de grenscontrole terwijl het ruim 40 graden was (help). Bosbranden kwamen we dagelijks tegen, net als kampen en armoede in het algemeen. En toen was er Theth.</p>

<p><img src="/assets/images/blogs/2022/albanie-2.png" alt="Omringt door Alpen in de zomer" /></p>
<div class="image--description">Nominatie voor mooiste plek op aarde: Theth, Albanië.</div>

<p>De campings zaten vol (oei), de hotels ook (paniek). De kust was een toeristische ramp. Slapen in een tentje op een betonnen dak ook. We deden Top Gear-routes (<em>maniac</em>-stand). We werden niet aangehouden in Bosnië, maar wel in Albanië (grappig). Er miste € 1700,– op onze rekening (niet grappig). Tirana bleek een grotere fout te zijn dan Graz.</p>

<p>Alle Nederlanders bleken in één restaurant in Gjirokaster te zitten. We kregen onze € 1700,– terug, maar wel in cash (goed verhaal). Kerst met kalkoen in Žabljak. We ontdekten de mooiste route van Europa. We ontdekten ook de smalste grensovergang in Europa (<em>squeeeeeeeze</em>). Het lekkerste eten was in het prachtige Sarajevo.</p>

<p><img src="/assets/images/blogs/2022/montenegro-2.png" alt="Een hoogvlakte met alleen maar gras en stenen en wat geparkeerde auto's" /></p>
<div class="image--description">Durmitor National Park in Montenegro, de mooiste route die we (tot nu toe) in Europa hebben gereden.</div>

<p><img src="/assets/images/blogs/2022/bosnie.png" alt="Driehoekjes van gefrituurde donuts met kaas als broodbeleg op de achtergrond" /></p>
<div class="image--description">In Sarajevo at ik het lekkerste ontbijt ooit: Uštipci.</div>

<p>In 24 uur waren er cocktails in Boedapest, lunch in Bratislava, maar de Punkva grotten in Tsjechië waren helaas uitverkocht toen we daar laat in de middag aankwamen. We praten niet over de hoeveelheid bier die we in Pilsen hebben gedronken. En er zat minstens drie kilo’s extra gewicht aan ons toen we eenmaal thuis kwamen, 2 weken, 11 landen en 5.600 kilometer later.</p>

<p>Ik zou het zo weer doen.</p>

<p><img src="/assets/images/blogs/2022/montenegro.png" alt="Een rivier omringt door bergen" /></p>
<div class="image--description">Tara Canyon, Europa's diepste canyon, tijdens zonsondergang.</div>

<h3 id="onze-eigen-moestuin">Onze eigen moestuin</h3>
<p>Ik kan je vertellen dat ik ook een paar dagen thuis was deze zomer. We hadden dit jaar voor het eerst een tuin en daar hebben we heel wat uren in doorgebracht. Niet alleen vanwege achterstallig onderhoud, maar ook om onze allereerste moestuin aan te leggen.</p>

<p>Op totaal vijf vierkante meter verbouwden we aardappels, sperziebonen, bieten, uien, prei, aardbeien, boerenkool en tomaten. En man, man, man. Wat voelt het goed als je je hele avondmaal uit zelfverbouwde etenswaren kunt voorzien. En ik ga voor de rest van mijn leven elk jaar tomaten verbouwen, want er gaat niks boven verse pastasaus van tomaten uit eigen tuin.</p>

<p><img src="/assets/images/blogs/2022/moestuin.png" alt="Een pan vol rijpe tomaten" /></p>
<div class="image--description">Een van de vele oogsten: deze 2,5 kilo aan perfecte tomaten, vlak voordat ze pastasaus werden.</div>

<h3 id="de-zomer-eindigen-met-lowlands">De zomer eindigen met Lowlands</h3>
<p>Van de groentjes gaan we door naar een onderwerp waar ik zeker geen groentje in ben: Lowlands. Ook dit jaar hadden we tickets en we gingen met meer dan ooit. Maar toch kwam ik terug met gemixte gevoelens. Misschien was het de zinderende zomer, misschien was het mijn zesde keer, misschien was het de goede ervaring bij Rock Werchter. Ik vond Lowlands gewoon niet zo spectaculair als voorgaande edities. Andere jaren heb ik met smart zitten wachten op de volgende editie, maar deze keer niet. Ik voelde me meer op mijn gemak bij Rock Werchter. Niet alleen qua affiche, maar ook qua sfeer, mensen (minder aso) en voorzieningen (zitplaatsen!). Behalve het eten en de camping, want daar is Lowlands beter in (en met een groep is toch prettiger dan als vrouw alleen). Dus ik twijfel over volgend jaar.</p>

<p>Mij kennende koop ik toch wel weer een ticket.</p>

<p><img src="/assets/images/blogs/2022/lowlands.png" alt="De zijkant van de grootste festivaltent op Lowlands tijdens een optreden" /></p>
<div class="image--description">Jaarlijks mijn favoriete Lowlands-moment: de zonsondergang. De Alpha vlak voor Arctic Monkeys.</div>

<h2 id="mindere-tijden">Mindere tijden</h2>
<p>Wat omhoog gaat, moet ook weer dalen. Voor mij uitte zich dit meer in constante ruis. Want als je je niet goed voelt, kun je je nergens anders op focussen. En mijn gezondheid bleef me een deel van het jaar plagen. Ik zat ermee bij de spoedpost, ik miste 3 van de 4 headliners van Rock Werchter, ik miste het concert van een van mijn favoriete bands. Niks ernstigs, maar gewoon balen. Ondertussen gaat het iets beter en komen we stapje voor stapje dichter bij de oorzaak, maar ik ben er nog niet.</p>

<p>Ach ja, als dat het is. Ik heb alsnog niks te klagen.</p>

<p><img src="/assets/images/blogs/2022/bos-2.png" alt="Twee rood-met-witte paddenstoelen waarbij de ene onder het hoedje van de andere kruipt" /></p>

<h2 id="het-beste-van">Het beste van</h2>

<h3 id="favoriete-nummers-van-2022">Favoriete nummers van 2022</h3>
<p>Vergeleken met andere jaren ben ik minder bezig geweest met muziek. De druk om als eerste de nieuwe nummers en bands te ontdekken is weg. Ik luisterde dit jaar tijdens werktijd voornamelijk instrumentale playlists en onderweg veel podcasts. Is het de leeftijd? Ik weet het niet.</p>

<p>Dat betekent niet dat ik geen favorieten had dit jaar. Een selectie in willekeurige volgorde:</p>
<ul>
  <li>Griff, Sigrid - Head on Fire <a href="https://open.spotify.com/track/6QLNcOI6YCqdLAS6GLWXMj?si=54ee3ff2c3184e07">(Spotify)</a></li>
  <li>Stromae - Invaincu <a href="https://open.spotify.com/track/2GiZ3sC2p1Cc2t2gbdMKsN?si=90569bd41b0b4b44">(Spotify)</a></li>
  <li>The Killers, Lucius - The Getting By II <a href="https://open.spotify.com/track/2PHtfP5IGUlqCd8Czk9khL?si=7cbba7ae02c2475b">(Spotify)</a></li>
  <li>Circa Waves, Alfie Templeman - Lemonade <a href="https://open.spotify.com/track/2teMWxI0AhcKHArtjumPzZ?si=a22fe8d2c3084275">(Spotify)</a></li>
  <li>MUNA - Sometimes <a href="https://open.spotify.com/track/18O6oj2DtAA9lPlP9Kl9R2?si=f8b65b84af7d402d">(Spotify)</a></li>
  <li>The National, Bon Iver - Weird Goodbyes <a href="https://open.spotify.com/track/7I7Dk8FOkZqhqZp9N2RKiP?si=cbdcb987a2714ce6">(Spotify)</a></li>
  <li>Editors - Picturesque <a href="https://open.spotify.com/track/4FLqk5kFTZwVvh4HUxUIHD?si=82f9f3e36f81429a">(Spotify)</a></li>
  <li>Carly Rae Jepsen - Talking to Yourself <a href="https://open.spotify.com/track/7I7Dk8FOkZqhqZp9N2RKiP?si=cbdcb987a2714ce6">(Spotify)</a></li>
  <li>Lana Del Rey - Did you know that there’s a tunnel under Ocean Boulevard? <a href="https://open.spotify.com/track/5U1OEoEW4xnalSAToamwZL?si=b66ff7b05e244aaa">(Spotify)</a></li>
</ul>

<p>Luisteren? Voor het gemak heb ik alle aanraders van 2022 in <a href="https://open.spotify.com/playlist/5TYMrP3Rf4cK3YChl3uMfO?si=db2e849f58a148c4">deze Spotify-lijst</a> gezet.</p>

<h3 id="beste-albums-van-het-jaar">Beste albums van het jaar</h3>
<p>Mijn meest gedraaide plaat dit jaar? Surprise, surprise: <a href="https://open.spotify.com/album/3lS1y25WAhcqJDATJK70Mq?si=0651dc4b49f14388"><em>Midnights (3am Edition)</em></a> van Taylor Swift. Elke week heb ik weer een nieuwe favoriet, op het moment van schrijven is dat <a href="https://open.spotify.com/track/3QF5RsWzK1lCvf2o2cY65P?si=d9f9c8264f0248d8"><em>Dear Reader</em></a>.</p>

<p>Ook veel geluisterd dit jaar:</p>
<ul>
  <li><a href="https://open.spotify.com/album/4ohh1zQ4yybSK9FS7LLyDE?si=cce6526d63e348fb"><em>Dance Fever</em></a> van Florence + The Machine</li>
  <li><a href="https://open.spotify.com/album/4xrHCOnujQW9DDLmntffLP?si=9d4e04c2e8d84ea9"><em>angel in realtime</em></a> van Gangs of Youths</li>
  <li><a href="https://open.spotify.com/album/340COGAWuXWO66Qc4TxJuN?si=a26948eb05484f63"><em>The Hardest Part</em></a> van Noah Cyrus</li>
  <li><a href="https://open.spotify.com/album/4xYRRdTJEO6tyUkycKuaWR?si=kH3hkjF7RauoPHxe7n4qfw"><em>I Don’t Live Here Anymore</em></a> van The War On Drugs</li>
  <li><a href="https://open.spotify.com/album/6dVCpQ7oGJD1oYs2fv1t5M?si=df9a680b605844ba"><em>Being Funny In A Foreign Language</em></a> van The 1975</li>
</ul>

<h3 id="boeken">Boeken</h3>
<p>Dit jaar heb ik weer <a href="https://www.goodreads.com/user/year_in_books/2022/11243923">meer dan 80 boeken</a> gelezen. Minder dan afgelopen jaren, maar nog meer dan een normaal mens. Wat kan ik zeggen? Lezen blijft mijn favoriete hobby (maar het mag wel wat minder als je het mij vraagt).</p>

<p>Mijn aanraders, in willekeurige volgorde:</p>

<ul>
  <li><a href="https://www.goodreads.com/book/show/50623864-the-invisible-life-of-addie-larue"><em>The Invisible Life of Addie LaRue</em></a> van V.E. Schwab</li>
  <li><a href="https://www.goodreads.com/book/show/59364173-i-m-glad-my-mom-died"><em>I’m Glad My Mom Died</em></a> van Jennette McCurdy</li>
  <li><a href="https://www.goodreads.com/book/show/44452952-the-least-of-us"><em>The Least of Us: True Tales of America and Hope in the Time of Fentanyl and Meth</em></a> van Sam Quinones</li>
  <li><a href="https://www.goodreads.com/book/show/55004160-pastoral-song"><em>Pastoral Song: Farmer’s Journey</em></a> van James Rebanks</li>
  <li><a href="https://www.goodreads.com/book/show/32085.All_Creatures_Great_and_Small"><em>All Creatures Great and Small</em></a> van James Herriot</li>
  <li><a href="https://www.goodreads.com/book/show/45047384-the-house-in-the-cerulean-sea"><em>The House in the Cerulean Sea</em></a> van T.J. Klune</li>
  <li><a href="https://www.goodreads.com/book/show/58231782-james-patterson-by-james-patterson"><em>James Patterson by James Patterson</em></a> van (jawel) James Patterson</li>
  <li><a href="https://www.goodreads.com/book/show/59808316-uncultured"><em>Uncultured: A Memoir</em></a> van Daniella Mestyanek Young</li>
  <li><a href="https://www.goodreads.com/book/show/35068705-the-poppy-war"><em>The Poppy War</em></a> van R.F. Kuang</li>
</ul>

<h2 id="volgend-jaar">Volgend jaar</h2>
<p>Voor 2023 staan er weer nieuwe dingen op de planning. Pre-pandemie plannen worden werkelijkheid. We hebben vliegtickets voor New York gekocht. En gaan we dan eindelijk naar Japan?</p>

<p>Er staan in ieder geval twee concerten op de planning: Bruce Springsteen en Death Cab For Cutie. Ik ga er vanuit dat er ook minstens één festival wordt aangedaan deze zomer, maar het is strijd tussen Rock Werchter en/of Lowlands.</p>

<p>Qua doelen heb ik voor volgend jaar “kalm” opgeschreven, want dat kan ik af en toe wel gebruiken. Ik ga er vanuit dat we een oorzaak vinden van mijn gezondheidskwalen. Ik wil Japans weer oppakken. De moestuin krijgt een vervolg. Het vrijwilligerswerk dat we doen blijft erin. En ik wil meer muziek maken, gewoon omdat het kan.</p>

<p>Als 2023 ook maar iets in de buurt komt van 2022, ben ik tevreden.</p>

<p><img src="/assets/images/blogs/2022/bos-3.png" alt="Zonnestralen door een naaldbos" /></p>

      </div>
    </div>
  </body>
</html>
